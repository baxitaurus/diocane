L'EDITORE AL LETTOREIl signor Lemuel Gulliver, autore di questi viaggi, è un mio caro, vecchio amico e parente alla lontana da parte di madre. Tre anni fa il signor Gulliver, ormai stanco delle continue visite di curiosi alla sua casa di Redriff, comprò un piccolo appezzamento di terra con una comoda dimora nei pressi di Newark, nel Nottinghamshire, sua terra natale, dove si è ritirato a vita privata, fra la considerazione dei vicini.
Sebbene il signor Gulliver sia nato nel Nottinghamshire, dove viveva suo padre, l'ho più volte sentito ripetere che la sua famiglia era originaria della contea di Oxford, tanto è vero che ci sono diverse tombe ed epitaffi nel cimitero di Banbury, in quella contea, che portano inciso il nome dei Gulliver.
Prima di lasciare Redriff, mi ha affidato questi fogli, dandomi libertà di disporne come meglio credessi. Li ho letti con attenzione tre volte e devo dire che rivelano uno stile chiaro e scorrevole; se l'autore ha un difetto, è quello di perdersi un po' troppo nei particolari, come succede ai viaggiatori. Eppure la verità soffia su ogni pagina ed infatti l'autore stesso era talmente noto come persona veritiera, che era diventato proverbiale fra i suoi vicini di Redriff, i quali, per suffragare una loro affermazione, erano soliti aggiungere che era vera come se l'avesse detta Gulliver.
Su consiglio di stimate persone, alle quali ho sottoposto il manoscritto con il permesso dell'autore, mi appresto a farlo circolare fra la gente nella speranza che possa costituire, almeno per un certo periodo, un'attrattiva per i nostri giovani nobiluomini, più proficua che non i soliti libelli politici e di partito.
Il libro avrebbe dovuto essere due volte più voluminoso di quello che è. Infatti ho avuto il coraggio di togliere parecchi brani riguardanti i venti e le maree, le varie rotte e le deviazioni, il governo della nave in balìa della tempesta (scritto in gergo marinaresco), nonché le annotazioni sulle latitudini e sulle longitudini. Forse il signor Gulliver me ne vorrà un po', ma ho voluto rendere il libro adatto ai gusti di ogni lettore. Se, in ogni caso, la mia suprema ignoranza nell'arte nautica mi ha fatto commettere degli errori, me ne assumo tutta la colpa. Se poi qualche viaggiatore, spinto da curiosità, vorrà consultare il manoscritto originale, così come mi fu consegnato dall'autore, sarò felice di metterglielo a disposizione.
Per quanto riguarda i particolari della vita dell'autore, il lettore avrà modo di conoscerli nella prima parte del libro.
Richard Sympsor.
PARTE PRIMAVIAGGIO A LILLIPUT
1 - L'AUTORE FORNISCE ALCUNE NOTIZIE Dl SE' E DELLA SUA FAMIGLIA.PRIME NECESSITA' CHE LO SPINGONO A VIAGGIARE. FA NAUFRAGIO E NUOTA PER SALVARSI. APPRODA SANO E SALVO NEL PAESE Dl LILLIPUT, VIENE CATTURATO E PORTATO ALL'INTERNOMio padre aveva una piccola tenuta nel Nottinghamshire ed io ero il terzo di cinque figli. All'età di quattordici anni mi mandò allo Emanuel College di Cambridge dove passai tre anni dedicandomi agli studi senza distrazione, ma poiché il peso del mio mantenimento, malgrado l'esiguità dei soldi che mi mandava, si faceva troppo oneroso per i suoi scarsi mezzi, mi mise come apprendista da James Bates, rinomato chirurgo di Londra, col quale restai quattro anni. Le piccole somme che mio padre mi mandava di tanto in tanto le impiegai per imparare l'arte della navigazione ed altri rami della matematica, utili per coloro che intendono navigare, poiché ritenevo che proprio questo sarebbe stato, prima o poi, il mi destino. Lasciato il signor Bates, tornai da mio padre e qui, col suo aiuto, quello dello zio Giovanni e di altri parenti, raggranellai quaranta sterline e l'impegno di altre trenta all'anno per mantenermi a Leida. Per due anni e sette mesi vi studiai medicina, conoscendone l'utilità nei lunghi viaggi.
Subito dopo essere tornato da Leida, il mio buon maestro Bates mi fece ottenere il posto di chirurgo sulla "Rondine", comandata dal capitano Abramo Pannell, con il quale rimasi tre anni e mezzo facendo uno o due viaggi nel levante e in altri paesi. Al mio ritorno, incoraggiato anche dal maestro Bates, decisi di stabilirmi a Londra e lui stesso mi mandò diversi pazienti. Alloggiai in una casetta nell'Old Jury; poi, dal momento che mi consigliarono di cambiare tenore di vita, presi in moglie Maria Burton, seconda figlia di Edmondo Burton, calzettaio in via Newgate, che portò con sé quattrocento sterline di dote.
Ma gli affari cominciarono a andare male con la morte del buon maestro Bates, avvenuta due anni dopo; inoltre avevo pochi amici e non mi reggeva il cuore di seguire l'esempio dei metodi disonesti di troppi fra i miei colleghi. Per cui, consigliatomi con mia moglie ed alcuni amici, decisi di riprendere la via del mare. Fui chirurgo, l'una dopo l'altra, in due navi e per sei anni feci parecchi viaggi nelle Indie Orientali e Occidentali, grazie ai quali incrementai un po' le mie sostanze. Impiegavo il tempo libero leggendo i classici, antichi e moderni, dei quali mi portavo sempre dietro un buon numero di opere; quando ero a terra osservavo i costumi e la natura della gente e ne studiavo le lingue, nelle quali ero particolarmente versato, grazie ad una memoria di ferro.
Dopo l'ultimo di questi viaggi, che si era rivelato poco redditizio, mi venne la nausea del mare; e poi cresceva in me il desiderio di starmene a casa con mia moglie e la mia famigliola. Traslocai dunque dall'Old Jury a Fetter Lane e di qui a Wapping, nella speranza di trovare lavoro fra i marinai, senza per altro ottenerne alcun guadagno. Dopo avere atteso per tre anni che le cose volgessero al meglio, accettai la vantaggiosa offerta del capitano Guglielmo Prichard, comandante dell'"Antilope", in procinto di partire per i mari del sud. Salpammo da Bristol il 4 maggio 1699 e il viaggio all'inizio si svolse favorevolmente.
Vi sono buone ragioni per non stare a seccare il lettore con i particolari delle nostre avventure in quei mari; basterà informarlo che, al momento di andare da quei posti alle Indie Orientali, una violenta tempesta ci trasportò a nord-ovest della terra di Van Diemen.
Secondo le misurazioni ci trovavamo a 30 gradi e 2 primi di latitudine sud. Dodici membri della ciurma se n'erano andati al creatore per le fatiche sovrumane e il rancio avariato, il resto versava in pessime condizioni. Il 5 novembre, che da quelle parti coincide con l'inizio dell'estate, in una giornata di foschia, i marinai scorsero uno scoglio a non più di mezza gomena dalla nave verso il quale ci sospingeva inesorabilmente il vento: ci spaccammo in due tronconi. In sei della ciurma calammo in mare una scialuppa e ci mettemmo a vogare per allontanarci dalla nave e dallo scoglio. Secondo i calcoli remammo per circa tre leghe fino ad esaurire quelle poche forze che ci erano rimaste, dopo il massacrante governo della nave. Ci affidammo alla mercé delle onde, ma in capo a mezz'ora un'improvvisa raffica di settentrione rovesciò la scialuppa. Non so cosa capitò ai miei compagni della barca, né a quelli che avevano cercato scampo sullo scoglio, né infine agli altri che erano rimasti sulla nave. L'unica deduzione che posso trarre è che siano tutti morti.
Quanto a me, nuotai affidandomi alla fortuna, mentre il vento e la corrente mi spingevano avanti. Di tanto in tanto lasciavo scendere verso il fondo le gambe, senza riuscire a toccare. Quando ero ormai sfinito e incapace di lottare sentii che toccavo, mentre la burrasca si era un po' placata. Il pendio del fondale era così dolce, che mi ci volle un miglio di cammino prima di raggiungere la riva e calcolai che a quell'ora dovevano essere le otto di sera. Mi addentrai per circa mezzo miglio senza riuscire a scoprire il minimo segno di case e di abitanti o almeno ero così stremato, da non riuscire a scorgerli. Ero terribilmente stanco, inoltre il caldo e quasi mezza pinta di acquavite tracannata prima di lasciare la nave, mi avevano messo addosso un gran sonno. Mi distesi sull'erba bassa e tenera dove dormii così profondamente, come mai mi era capitato, per nove ore filate, perché quando mi svegliai era giorno pieno.
Cercai di alzarmi, ma non riuscii a muovermi poiché, addormentatomi supino, mi sentii le braccia e le gambe legate da entrambe le parti alla terra e così i capelli che avevo lunghi e folti. Sentivo che molti legacci sottili mi attraversavano il corpo dalle ascelle alle cosce. Riuscivo solo a guardare in alto, mentre il sole cresceva abbagliandomi gli occhi. Sentivo un rumore confuso ai fianchi, ma nella posizione in cui ero disteso non vedevo altro che il cielo. Di lì a poco sentii che qualcosa di vivo si muoveva sulla mia gamba, saliva pian piano sul petto fino ad arrivarmi al mento. Guardando in basso come meglio potevo, mi accorsi che si trattava di una creatura umana, alta non più di quindici centimetri, con arco, frecce e la faretra sulla schiena. Intanto sentivo che almeno una quarantina della stessa specie venivano dietro alla prima. Stupefatto al massimo, gridai tanto forte che quelli se la squagliarono in preda al terrore ed alcuni, come poi mi fu detto, rimasero feriti saltando a terra dal mio corpo. Non tardarono a farsi sotto di nuovo e uno di loro, che si era arrischiato a venirmi tanto vicino da potere scorgere tutto il mio volto, alzando gli occhi e le braccia al cielo in segno di ammirazione, gridò con voce stridula ma distinta: "Hekinah Degul!" Gli altri ripeterono quelle parole parecchie volte, ma allora non sapevo che cosa volessero dire. Per tutto quel tempo rimasi in una posizione assai scomoda, come il lettore può immaginare. Alla fine, divincolandomi per liberarmi, riuscii a rompere i legacci e a svellere i pioli che mi tenevano il braccio sinistro legato a terra. Infatti, sollevandolo all'altezza del viso, scoprii il modo con cui mi avevano legato e così, con un violento strattone che mi fece un gran male, allentai le cordicelle che mi tenevano la testa piegata sulla sinistra. Ora potevo girare un tantino la testa. Ma quegli esseri fuggirono di nuovo prima che potessi afferrarli; al che ci fu un gran vociare in tono acutissimo e, appena cessato, sentii uno di loro gridare forte: "Tolgo Phonac!". Un momento dopo sentii un centinaio di frecce che mi piovevano sulla mano sinistra, pungenti come aghi, mentre quelli ne lanciavano in aria un altro nugolo, come noi facciamo in Europa con i mortai; per cui penso che molte mi ricadessero sul corpo, sebbene non le avvertissi, ed altre sulla faccia che mi affrettai a coprire con la sinistra. Esaurito questo scroscio di frecce, emisi un gemito di dolore e poiché tentavo ancora di liberarmi, ne scaricarono un'altra bordata più nutrita della precedente, mentre alcuni di loro cercavano di infilzarmi nei fianchi.
Avevo addosso, per fortuna, un giubbetto di cuoio che loro non potevano forare.
Pensai che fosse più prudente starmene fermo almeno fino a notte fonda, quando con la mano sinistra già sciolta avrei potuto liberarmi completamente. In quanto agli indigeni, avevo ragione di credere che avrei potuto sostenere i più grandi eserciti che mi avrebbero mandato contro, se erano tutti delle dimensioni di quello che avevo visto. Ma le cose si sarebbero svolte in modo diverso. Quando quella gente vide che me ne stavo fermo, smisero di lanciare frecce. Dal crescente rumore capivo che la folla aumentava; inoltre a circa tre metri dal mio orecchio sentii battere per oltre un'ora, come se stessero facendo qualche lavoro; girando la testa da quella parte, per quel poco che mi era concesso da corde e pioli, vidi che avevano innalzato un palco alto un mezzo metro da terra, capace di ospitare quattro di quelle persone, con due o tre scale per salirci sopra. Da lì uno di costoro, che sembrava un personaggio importante, mi rivolse un lungo discorso del quale non capii un'acca. Ma avrei dovuto ricordare che, prima di cominciare il suo discorso, quel dignitario aveva gridato per tre volte: "Langro dehul san" (parole, queste, che insieme alle precedenti mi furono poi ripetute e spiegate). Al che si erano fatte avanti una cinquantina di persone per tagliare le cordicelle che mi tenevano legata la testa dal lato sinistro. Potei allora girarmi a destra per osservare l'aspetto e i gesti dell'oratore. Sembrava di mezza età e più alto dei tre accompagnatori dei quali uno era un paggio che gli reggeva lo strascico, alto non più del mio dito medio, mentre gli altri gli stavano ai fianchi per sostenerlo. Conosceva bene l'arte dell'oratoria, infatti non mi sfuggirono retorici appelli di minacce, uniti ad altri di promesse, pietà e benevolenza.
Risposi con brevi parole e in tono di sottomissione, alzando gli occhi e la mano sinistra al cielo, come per invocarlo a mio testimonio; poi, affamato come ero per non avere mandato giù un boccone da quando avevo abbandonato la nave, spinto dai morsi sempre più laceranti della fame, persi la pazienza e (contro ogni regola di buona creanza) mi portai più volte la mano alla bocca per dimostrare che avevo bisogno di cibo.
Lo "hurgo" (così chiamano un gran personaggio, come poi venni a sapere) mi capì a volo, scese dal palco e comandò che mi appoggiassero le scale ai lati del corpo. Più di un centinaio di persone salirono su trascinando fino alla mia bocca panieri colmi di cibo, raccolto e là inviato appena il re aveva avuto notizia della mia esistenza. C'erano carni di diversi tipi di animali, che tuttavia non riuscii a riconoscere dal gusto. C'erano spallette, cosci e lombi simili a quelli di montone, ben cucinati ma più piccoli delle ali di allodola.
Ne mangiai due o tre alla volta con altrettante pagnotte, grandi come pallini da sparo. Mi avvicinavano il cibo più svelti che potevano, mostrando in mille modi la loro meraviglia e lo stupore dinanzi alla mia mole smisurata e all'appetito che dimostravo. Allora feci loro intendere che avevo sete. Si rendevano conto che, da quanto avevo mangiato, non mi sarebbe stata sufficiente una piccola quantità; per cui, da quel popolo ingegnoso che erano, imbracarono con grande abilità una delle botti più grosse che avevano, la fecero rotolare verso la mia mano e ne tolsero il coperchio. La vuotai con una sorsata perché conteneva una mezza pinta scarsa di un vinello sul tipo del Borgogna, ma anche più delizioso. Me ne portarono una seconda che trangugiai come la prima, poi feci segno che ne volevo ancora, ma loro avevano finito le scorte.
Compiuti che ebbi questi prodigi, loro si misero a gridare di gioia e a ballarmi sul petto, ripetendo più volte, come avevano fatto prima:"Hekinah Degul!". Mi fecero capire a segni che potevo buttare giù le botti, ma prima avvertirono la gente di fare largo gridando a gran voce: "Borach Mivola!". E quando le videro volare in aria, scoppiarono in un generale "Hekinah Degul!". Confesso che più di una volta mi venne la tentazione di afferrarne una quarantina o una cinquantina, quando, nel loro andirivieni sul mio corpo, mi venivano a portata di mano, e di scaraventarli giù a terra. Ma il ricordo di quanto avevo provato, che con ogni probabilità non era il peggio di quanto potevano farmi, nonché la parola d'onore in cui mi ero impegnato, sottomettendomi loro palesemente, cacciarono quelle fantasie. Né potevo dimenticare che ora mi trovavo legato a quel popolo dalle consuetudini dell'ospitalità, trattato com'ero stato con tanta larghezza e dovizia di mezzi. Comunque non finivo mai di meravigliarmi, in cuor mio, del coraggio di quei minuscoli mortali che avevano osato salire sul mio corpo e camminarci sopra, pur essendo a portata della mano che avevo libera, senza dar segno del minimo spavento alla vista di un essere mostruoso quale dovevo apparire loro.
Dopo qualche tempo, visto che non richiedevo altro cibo, mi venne davanti un personaggio di alto rango inviato da Sua Maestà Imperiale.
Salitomi sullo stinco destro, Sua Eccellenza camminò fino al mio volto con un seguito di dodici persone poi, presentatemi le credenziali con sigillo reale, che mi ficcò sotto gli occhi, parlò per una decina di minuti senza il minimo accento d'ira, ma con fermezza, accennando spesso in una direzione, che poi capii essere quella della capitale.
Essa distava un mezzo miglio e dovevo esservi portato per decisione unanime del re e del suo Consiglio. Risposi poche parole senza risultato e feci un segno con la mano libera, portandomela sull'altra legata ma passando sopra Sua Eccellenza e il suo seguito per non travolgerli, e quindi indicando sia la testa che il corpo, cercando di far capire che volevo essere liberato. Lui sembrò capirmi al volo perché scosse la testa in segno di diniego e allungò le mani in modo tale da farmi capire che dovevo essere trasportato come un prigioniero. Volle però farmi capire con altri segni che avrei avuto altro cibo e altre bevande e un ottimo trattamento. Al che pensai di rompere di nuovo i legacci, ma quando mi toccò riassaggiare il bruciore delle loro frecce sul volto e sulle mani che si erano coperti di vesciche, con ancora molti dardi che di lì penzolavano, avendo notato che nel frattempo il numero dei nemici era cresciuto, feci loro capire, a furia di gesti, che avrebbero potuto fare di me quello che volevano.
Allora lo "hurgo" e il suo seguito si allontanarono con grande dignità ed aria soddisfatta. Poco dopo sentii un grido generale e le parole "Peplom Selan" che venivano ripetute in continuazione mentre avvertivo che un gran numero di persone stava allentando le corde dal lato sinistro del mio corpo. Mi fu così possibile rigirarmi sul fianco destro per fare acqua in grande quantità fra lo stupore della folla la quale, intuito dai miei movimenti quel che stavo per fare, si aprì in due facendo un bel largo per evitare il torrente che cadeva con tanto fragore e irruenza. Poco prima mi avevano spalmato il volto e le mani di unguento odoroso che, in un batter d'occhio, mi aveva fatto sparire il bruciore causato dalle frecce. Se si aggiunge a questo calmante il ristoro che avevo avuto dal cibo e dalle bevande, entrambi nutrientissimi, si capirà come mi sentissi predisposto al sonno.
Dormii, come poi mi dissero, otto ore filate e non c'è da meravigliarsene, perché i medici del re avevano allungato il vino delle botti con una buona dose di sonnifero.
Sembrava che, fin dal momento in cui mi avevano visto dormire per terra dopo l'approdo, il re fosse stato avvertito da un veloce corriere e che avesse stabilito in consiglio di farmi legare nel modo che ho già descritto (ordine che venne eseguito durante la notte, mentre ero sprofondato nel sonno), di inviare una gran quantità di vettovaglie e di preparare una macchina da traino per trasportarmi nella capitale.
Questa decisione potrà forse sembrare temeraria e non priva di rischi e spero che nessun principe europeo vorrà, presentandoglisi una simile occasione, seguirne l'esempio; tuttavia la ritenni molto saggia e generosa. Se infatti questa gente, profittando del mio sonno, avesse tentato di farmi fuori con i loro dardi e i loro giavellotti, mi sarei svegliato alla prima sensazione di bruciore. Allora avrei spezzato le corde che mi legavano, spinto da una rabbia e una forza incontenibili e loro, non essendo in grado di oppormi una valida resistenza, non avrebbero potuto aspettarsi alcuna pietà.
Questo popolo eccelle nella matematica e ha raggiunto la massima perfezione nelle arti meccaniche, con il favore e l'incoraggiamento dell'imperatore, noto mecenate della cultura. Questo principe possiede molte macchine montate su ruote per il trasporto di alberi e di altra roba molto pesante. Spesso fa costruire le navi da guerra, che possono raggiungere la lunghezza di quasi due metri, in mezzo ai boschi dove crescono gli alberi più grossi, e le fa quindi trasportare con queste macchine per tre o quattrocento metri fino al mare. Furono dunque ingaggiati cinquecento fra carpentieri ed ingegneri per allestire il più grande traino che avessero mai costruito: un'armatura di legno alta dal suolo otto centimetri, lunga due metri e larga uno e venti, che scorreva su ventidue ruote. Il grido che avevo sentito salutava l'arrivo di questa macchina, che sembra fosse stata costruita nelle quattro ore che seguirono al mio approdo. Me la sistemarono di fianco per tutta la mia lunghezza, ma la difficoltà maggiore consisteva nel sollevarmi e depormi sopra il veicolo. Allora gli operai innalzarono ottanta pertiche di trenta centimetri, quindi si dettero ad imbracarmi il collo, le mani, il corpo e le gambe con delle fasce che venivano sollevate da corde, grosse come spaghi, che avevano altrettanti arpioni ad ogni capo. Novecento fra gli uomini più robusti, scelti per quello scopo, tiravano le corde con l'aiuto di carrucole legate alla sommità delle pertiche. Fu così che in meno di tre ore fui sollevato e sospeso su quella macchina alla quale mi legarono saldamente. Tutto questo mi fu raccontato perché, mentre veniva eseguita l'intera manovra, dormivo saporitamente sotto l'effetto di quella pozione che avevano mescolato al vino. Ci vollero millecinquecento cavalli, alti dieci centimetri o quasi, per trasportarmi alla capitale che, come ho già detto, era lontana un mezzo miglio.
Eravamo in cammino da quattro ore, quando mi svegliai per un incidente veramente ridicolo. Il veicolo si era fermato per non so quale intoppo, quando due o tre giovinastri, presi dalla curiosità di osservarmi durante il sonno, saltarono sul mio corpo avanzando pian pianino fino al viso. Qui uno di loro, un ufficiale delle guardie, ficcatami la punta aguzza della sua alabarda dentro la narice sinistra mi fece il solletico come se fosse una pagliuzza, costringendomi a starnutire fragorosamente. Loro se la svignarono senza essere visti, ed io seppi solo tre settimane dopo quale era stata la causa che mi aveva svegliato di soprassalto. Per il resto del giorno continuammo la marcia, mentre ci fermammo di notte. Avevo ai lati cinquecento soldati, alcuni con torce e altri con archi e frecce, pronti a tirarmi addosso se avessi tentato di muovermi.
All'alba del giorno dopo riprendemmo il cammino e verso mezzogiorno arrivammo a meno di duecento metri dalle porte della città.
L'imperatore e la corte ci vennero incontro, tuttavia i dignitari non permisero che Sua Maestà mettesse a repentaglio la vita salendomi sul corpo.
Nel luogo in cui ci fermammo c'era un antico tempio considerato il più grande di tutto il reame. Profanato anni prima da un delitto orribile, la gente lo considerava, nel suo zelo religioso, sconsacrato e aveva finito per destinarlo ad uso comune, dopo avere portato via gli arredi e gli oggetti dl culto. Fu deciso che avrei alloggiato in questo edificio. L'immenso portale che dava a nord, alto un metro e venti e largo più di mezzo, mi permetteva di infilarmi dentro facilmente. Ai lati del portale c'erano due finestrine, a non più di quindici centimetri da terra, e dentro quella di sinistra i fabbri del re gettarono novantun catene, simili a quelle che pendono dagli orologi delle signore in Europa e altrettanto grosse; esse vennero fissate alla mia gamba sinistra con trentasei chiavistelli. Davanti al tempio, a circa sei metri dall'altro lato della strada, c'era una torre alta un metro e mezzo. Mi dissero che lì era salito il re con i principali dignitari di corte per vedermi, ma io non riuscivo a scorgerli. Si calcola che non meno di centomila persone fossero uscite dalla città con lo stesso scopo e che, a dispetto delle guardie, non meno di diecimila alla volta mi salissero sopra con l'aiuto di scale. Ma fu emesso un proclama che lo proibiva, pena la morte. Quando gli operai furono sicuri che non avrei spezzato le catene, tagliarono le corde che mi legavano ed io mi alzai in piedi con un animo così depresso come non avevo mai avuto in vita mia. Non si può esprimere il clamore e lo stupore della gente quando mi vide in piedi e poi camminare. Le catene che mi trattenevano la gamba sinistra erano lunghe un due metri e mi consentivano non solo di camminare avanti e indietro e in semicerchio, ma, fissate come erano a un dieci centimetri dalla porta, mi permettevano di sgusciare dentro al tempio e distendermi per tutta la mia lunghezza.
2 - L'IMPERATORE DI LILLIPUT CON IL SEGUITO VA A VISITARE L'AUTORE NEL SUO CONFINO. DESCRIZIONE DELL'IMPERATORE E DEL SUO VESTITO. SI DESIGNANO DEI SAGGI PERCHE' INSEGNINO ALL'AUTORE LA LINGUA. QUESTI SI GUADAGNA LA SIMPATIA CON IL SUO MITE TEMPERAMENTO. GLI VENGONO FRUGATE LE TASCHE E SEQUESTRATE LA SPADA E LE PISTOLEQuando fui in piedi mi guardai intorno e devo dire di non avere mai visto un panorama tanto ameno. Tutto in giro la campagna sembrava un giardino senza limiti in cui i campi recintati, dell'ampiezza di una dozzina di metri, parevano essere altrettante aiuole di fiori. Ai campi si alternavano boschi alti una mezza pertica i cui alberi più maestosi, a mio giudizio, non superavano i due metri. Ed ecco apparire a sinistra la città che sembrava una di quelle scene dipinte sui sipari teatrali.
Da diverse ore sentivo sempre più impellente la necessità di liberarmi e non c'era da meravigliarsene perché non lo facevo da due giorni. Mi trovavo dunque alle strette fra il bisogno e la vergogna. La miglior cosa da fare fu quella di scivolare dentro casa e, dopo essermi chiusa la porta alle spalle, di inoltrarmi per tutta la lunghezza della catena e sgomberare il ventre di quel peso molesto. Questa fu l'unica volta in cui mi macchiai di un'azione tanto poco pulita e voglio sperare che il lettore imparziale mi considererà con indulgenza, dopo avere soppesato con giudizio non avventato ed equanime, la situazione e le angustie in cui mi trovavo. In seguito fu mia costante abitudine di sbrigare tali faccende appena sveglio e all'aria aperta, lontano quanto me lo permetteva la catena. Inoltre tutte le mattine, prima dell'arrivo della gente, avevo preso la precauzione di fare portare via quella materia spiacevole da due servi adibiti a tale servizio e muniti di carriole. Non mi sarei tanto a lungo soffermato su un dettaglio che, a prima vista, può apparire trascurabile, se non avessi ritenuto necessario giustificarmi con la gente in fatto di pulizia personale, argomento sul quale, come mi è stato riferito, qualche maligno ha avuto da ridire sia in questa che in altre occasioni.
Conclusa questa tormentata faccenda, uscii di casa perché avevo bisogno d'aria pura. L'imperatore era già disceso dalla torre e mi veniva incontro sul suo cavallo, azione che avrebbe potuto costargli cara perché la bestia, per quanto bene addestrata, ma non abituata alla vista di una montagna che le si muoveva davanti, si impennò imbizzarrita. Il principe tuttavia, che era un ottimo cavallerizzo, si tenne in sella dando modo ai palafrenieri di accorrere subito e di prendere le briglie e quindi smontò. Quando fu a terra mi guardò con grande ammirazione, tenendosi sempre oltre la lunghezza della catena.
Poi ordinò a cuochi e maggiordomi, che erano già pronti, di portarmi da bere e da mangiare e loro spinsero verso di me, piano piano, le varie cibarie su certi carretti fino a che potei afferrarli. Presi quei carretti in mano e li vuotai di un colpo: venti erano pieni di carne e dieci di vino. I primi si esaurirono in un paio di bocconi, mentre bevvi in un unico sorso il vino di dieci giare di creta contenute su un carro e così feci con il resto.
L'imperatrice e i principi di sangue di entrambi i sessi sedevano a distanza nelle loro portantine, accompagnati da diverse dame del seguito; tuttavia quando avvenne l'incidente del cavallo del re, scesero e gli andarono tutti intorno. Descriverò ora la persona del sovrano. La sua statura supera quella di qualsiasi altro a corte, di quasi un'unghia, e basta questo a incutere riverenza in chiunque sia al suo cospetto. Ha tratti decisi e mascolini, labbro austriaco, naso aquilino, pelle olivastra, portamento eretto, corpo e membra proporzionati, maniere aggraziate e andamento maestoso. Aveva ormai superato la giovinezza con i suoi ventotto anni suonati e durante gli ultimi sette aveva regnato riportando vittorie militari, nella generale prosperità del paese. Per vederlo meglio, mi distesi su un fianco in modo che il mio volto fosse all'altezza del suo, mentre stava in piedi a soli tre metri di distanza. D'altra parte mi capitò da allora in poi di prenderlo in mano tante volte, che non mi sbaglio nel farne la descrizione. Aveva un abito semplice e disadorno, fra l'asiatico e l'europeo, ma in testa portava un elmo leggero, d'oro, ornato di gemme e con una piuma sulla cima. Teneva in mano, pronto a difendersi in caso avessi rotto le catene, la spada sguainata lunga otto centimetri, con l'impugnatura e il fodero tempestati di diamanti.
Aveva la voce acuta ma chiara in ogni articolazione, tanto che lo sentivo bene anche quando stavo in piedi. Le signore e i cortigiani erano vestiti in modo sfarzoso, e il posto che essi occupavano sembrava, nel suo insieme, una gonna distesa al suolo, ricamata con figure d'oro e d'argento.
Sua Maestà Imperiale mi rivolse più volte la parola e io gli risposi, anche se nessuno dei due riuscì a capire una sillaba. Come potei dedurre dai loro vestiti, c'erano anche parecchi preti e avvocati ai quali fu ordinato di parlarmi e io stesso mi rivolsi a loro in tutte quelle lingue in cui riesco a spiccicare almeno due parole in fila, quali il tedesco e il fiammingo, il latino, il francese, lo spagnolo, l'italiano e la lingua franca. Fu tutto inutile. Dopo due ore la corte si ritirò e mi lasciarono in compagnia di un nutrito corpo di guardia con l'ordine di fronteggiare l'impertinenza e il malanimo della plebaglia, che non vedeva l'ora di affollarmisi intorno il più vicino possibile. Qualcuno della folla ebbe perfino l'impudenza di scagliarmi addosso qualche freccia, mentre me ne stavo seduto per terra accanto alla porta di casa, una delle quali mi sfiorò un occhio. Allora il colonnello fece acciuffare sei dei caporioni e la migliore punizione gli sembrò quella di consegnarmeli legati. L'operazione fu eseguita dai soldati che me li spinsero davanti con il calcio delle picche. Li presi tutti insieme con la destra poi ne infilai cinque nella tasca della giacca; il sesto lo guardai come se avessi voluto mangiarlo vivo. Il poveraccio urlava terribilmente mentre il colonnello e le guardie stavano sulle spine, specialmente quando mi videro estrarre il temperino. Ma li tranquillizzai subito guardando con dolcezza quel disgraziato e tagliando le corde con cui era legato. Poi lo misi per terra e lui se la dette a gambe. Agli altri riservai lo stesso trattamento, tirandoli fuori uno ad uno di tasca; potei osservare che con quell'atto di clemenza mi ero guadagnato la riconoscenza dei soldati e della gente, il che ebbe il suo peso quando fu riferito a corte.
Sul fare della notte entrai con qualche difficoltà in casa e mi distesi per terra; continuai così per una quindicina di giorni, durante i quali l'imperatore ordinò che mi fosse preparato un letto.
Portarono seicento letti di comune grandezza per mezzo di carri e furono montati nella mia abitazione. Centocinquanta cuciti insieme vennero a costituire un'unica piazza di lunghezza e larghezza appropriate, e anche se i rimanenti furono ammassati in quattro strati, non trovai una grande differenza con il pavimento di pietra dura. Con gli stessi criteri mi fornirono anche di lenzuoli, coltroni e coperte, vere delizie per chi, come me, si era da tempo abituato ad ogni privazione.
Col diffondersi della notizia del mio arrivo per tutto il reame, venne a vedermi un numero incredibile di ricchi, di fannulloni e di curiosi, tanto che i villaggi erano diventati quasi deserti e ne avrebbero risentito la coltivazione dei campi e le faccende domestiche, se Sua Maestà Imperiale non vi avesse messo un freno con proclami e decreti.
Prescrisse infatti che quanti mi avevano visto se ne tornassero a casa, e che non dovevano permettersi di avvicinarsi a meno di cinquanta metri dalla mia abitazione, senza il permesso della Corte; il che portò ai segretari di stato mance cospicue.
Nel frattempo l'imperatore teneva frequenti riunioni di governo per discutere quale decisione prendere nei miei confronti e un amico mio, persona di rango e molto addentro nelle segrete cose, mi assicurò che la Corte si trovava in notevoli difficoltà per causa mia. Temevano che riuscissi a liberarmi, e che mantenermi fosse un costo spropositato e tale da causare una carestia. A volte prendevano la decisione di farmi morire di fame o almeno di tirarmi frecce avvelenate sulle mani e sul volto, che mi avrebbero spacciato in quattro e quattr'otto; ma dovevano poi considerare che il puzzo di una così immensa carcassa avrebbe potuto diffondere la peste nella capitale e probabilmente in tutto il paese. Nel bel mezzo di questi dibattiti, diversi ufficiali dell'esercito si presentarono alla porta del salone del consiglio. I due che furono ammessi fecero un resoconto della mia condotta nei confronti dei sopra citati criminali. Questo suscitò un'impressione così favorevole in Sua Maestà e nell'intero consiglio, che venne nominata una commissione imperiale col compito di far consegnare quotidianamente, da parte di tutti i villaggi entro un raggio di novecento metri, sei buoi, quaranta pecore ed altre derrate per il mio sostentamento, insieme ad una quantità proporzionale di pane, vino ed altre bevande. Per il pagamento dovuto, Sua Maestà emise assegni garantiti dal tesoro della corona, dal momento che questo sovrano vive soprattutto delle sue rendite e raramente, e solo in occasioni eccezionali, impone tasse ai suoi sudditi, i quali sono comunque tenuti a seguirlo in guerra a loro spese.
Venne istituito inoltre un corpo di seicento persone con la funzione di farmi da domestici, ai quali furono concessi salari appropriati al loro mantenimento e dei padiglioni costruiti appositamente ai lati della mia porta. Fu poi ordinato a trecento sarti di farmi un abito secondo la moda di quel paese; che sei studiosi, fra i più famosi di quelli di Sua Maestà, si dedicassero ad insegnarmi la loro lingua, ed infine che i cavalli dell'imperatore, quelli della nobiltà e del corpo di guardia si addestrassero al mio cospetto per abituarsi alla mia mole. Eseguiti come di dovere tutti questi decreti, feci grandi progressi nella loro lingua in circa tre settimane, durante le quali Sua Maestà mi onorò di parecchie visite, compiacendosi di collaborare alla mia istruzione con i maestri. Cominciavamo già a conversare in qualche modo e le prime parole che imparai furono per esprimergli il mio desiderio di riavere, mercé sua, la libertà, e glielo ripetei quotidianamente in ginocchio. Lui mi rispose, come potei capire, che sarebbe stata una questione di tempo ed in ogni caso impensabile senza il consenso del Consiglio della corona, infine che per prima cosa dovevo: "Lumos Kelmin pesso desmar lon Emposo", cioè giurare un accordo con lui e il suo regno; che comunque sarei stato trattato con ogni cortesia e mi consigliava di guadagnarmi la stima sua e dei suoi sudditi con la pazienza e la riservatezza. Desiderava inoltre che non me la prendessi a male se avesse dato l'ordine ai suoi ufficiali di perquisirmi, poteva darsi che avessi addosso diverse armi, pericolose specie se proporzionate alla grandezza della mia persona. Risposi che il desiderio di Sua Maestà poteva ritenersi esaudito, poiché ero pronto a spogliarmi e a rovesciare le tasche in sua presenza. Glielo feci capire parte a parole, parte a segni. Lui replicò che, secondo le leggi del regno, dovevo essere perquisito da due ufficiali e, dal momento che si rendeva perfettamente conto che tutto ciò non poteva essere eseguito senza il mio consenso ed il mio aiuto, aveva una così alta stima della mia generosità e del mio senso di giustizia, da affidare alle mie mani i suoi ispettori. Qualunque cosa mi avessero sequestrato, mi sarebbe stata restituita al momento di lasciare la loro terra, o comunque ripagata al prezzo che avrei ritenuto di dover fissare.
Presi in mano i due ufficiali e li misi prima nelle tasche della giacca e quindi in tutte le altre tasche che avevo, ad eccezione di due taschini ed una tasca segreta che non desideravo farmi ispezionare, contenenti cosucce di mia necessità e di nessun interesse per loro. In uno dei taschini avevo un orologio d'argento e nell'altro un borsello con poche monete d'oro. Questi gentiluomini, forniti di carta, penne e calamai, stesero un preciso inventario di tutto ciò che avevano visto, poi, dopo aver terminato, mi chiesero di deporli nuovamente a terra per consegnarlo all'imperatore. In seguito tradussi nella nostra lingua quell'inventario che suona, parola per parola, così:"In primis, nella tasca destra della giacca del Grande Uomo Montagna (così ho interpretato le parole 'Quinbus Flestrin') abbiamo rinvenuto, dopo scrupolosa ispezione, null'altro che un pezzo smisurato di stoffa grossolana, largo a sufficienza per far da tappeto nel salone del trono di Sua Maestà. Nella tasca sinistra abbiamo visto una mastodontica cassa d'argento, con coperchio dello stesso metallo, che noi ispettori non riuscimmo a sollevare. Dopo avergli chiesto di aprirlo, uno di noi balzò dentro e si trovò fino a metà gamba in una specie di polvere che, sollevandosi fino al nostro viso, ci fece entrambi ripetutamente starnutire. Nella tasca destra del panciotto abbiamo trovato un fascio enorme di fogli di una materia bianca e sottile, ripiegati l'uno sull'altro, della grandezza di tre uomini almeno e tenuti insieme da un grossissimo canapo; sopra avevano delle figure nere che riteniamo essere la scrittura, ciascuna lettera della quale è grande quanto il palmo della nostra mano. In quella sinistra c'era una specie di strumento costituito da una ventina di lunghi pali che scaturivano da un'unica trave, molto simili alla palizzata che si trova davanti alla corte di Sua Maestà. Con questo strumento pensiamo che l'Uomo Montagna si pettini i capelli, anche se è solo un'ipotesi, perché non lo abbiamo mai infastidito con domande, dal momento che ci facevamo intendere con difficoltà. Nel tascone destro del suo coprimezzo (traduco così la parola 'ranfu-lo' con cui chiamavano i calzoni) abbiamo visto una colonna di ferro vuota, lunga quanto un uomo, legata ad un pezzo di legno duro e più massiccio della colonna, dalla quale sporgevano di lato un paio di congegni di ferro dalla forma strana, di cui non conosciamo la funzione. Nella tasca sinistra c'era una macchina identica a questa. Nella tasca più piccola della parte destra c'erano diverse baiaffe piatte e rotonde di metallo bianco e rosso, di vario peso; alcune di quelle bianche, che sembravano d'argento, erano così larghe e pesanti che il mio compagno ed io facevamo fatica a sollevarle. Nella tasca sinistra c'erano due colonne nere di forma irregolare; riuscimmo ad arrivarci in cima solo con gran difficoltà, poiché eravamo in fondo alla tasca. Una di queste era coperta e sembrava fatta di un solo pezzo, mentre all'estremità dell'altra spuntava qualcosa di bianco e rotondo, grosso due volte la nostra testa. Dentro ognuna di queste stava rinchiusa un'enorme lama di acciaio che, su nostra ingiunzione, lui ci mostrò. Temevamo infatti che fossero macchine pericolose. Lui le tirò fuori dagli astucci e ci disse che al suo paese con una ci si radeva la barba e con l'altra ci si tagliava la carne. C'erano poi due taschini nei quali non fummo capaci di insinuarci, perché erano come due fenditure taglienti alla sommità del coprimezzo, tenute aderenti dalla pressione della pancia.
Dal taschino destro pendeva una pesante catena d'argento con appesa una macchina straordinaria. Gli facemmo cenno di estrarre quel che stava attaccato al capo della catena: si trattava di un globo per metà d'argento e per metà di un metallo trasparente attraverso il quale si potevano vedere strane figure disposte in cerchio. Pensavamo di poterle toccare, ma le nostre dita non andarono oltre quella materia traslucida. Ci mise agli orecchi quella macchina che faceva un rumore incessante, come quello di un mulino. Pensiamo che si tratti di qualche bestia sconosciuta o del dio che lui adora, siamo anzi favorevoli a questa seconda ipotesi, perché ci assicurò (se abbiamo capito bene quel che ci disse, dal momento che si esprimeva in maniera assai scorretta) che raramente intraprendeva qualche azione senza prima averlo consultato. L'ha definito il suo oracolo, dicendo che gli indicava il momento giusto per ogni azione. Dal taschino sinistro tirò fuori una rete grande quasi quanto quella di un pescatore, studiata in modo da potersi aprire e chiudere come un borsello ed infatti gli serviva a questo scopo; ci trovammo diversi pezzi di un metallo giallo e massiccio i quali, se fossero veramente d'oro, ammonterebbero ad una somma favolosa.
"Ispezionate in questo modo tutte le tasche, in ottemperanza al volere di Sua Maestà, osservammo che portava intorno alla vita una cintura fatta con la pelle di qualche animale che doveva essere stato immenso e dalla quale, a sinistra, pendeva una spada della lunghezza di cinque uomini e, a destra, una borsa o sacchetto a due scomparti, ognuno dei quali era capace di contenere tre sudditi di Sua Maestà. In uno di questi scomparti c'erano delle palle o globi di un metallo pesantissimo, della dimensione della nostra testa, che solo una mano robusta riusciva a sollevare; nell'altro un mucchio di certi granelli neri, non di gran mole né troppo pesanti, poiché ne potevamo tenere una cinquantina sul palmo della mano.
"Questo è l'esatto inventario di quanto abbiamo rinvenuto addosso all'Uomo Montagna, il quale ha avuto con noi maniere di grande cortesia e il rispetto dovuto ad una commissione di Sua Maestà.
Firmato e apposto il sigillo il quarto giorno della ottantanovesima luna del fausto regno di Sua Maestà.
Clefren Frelock, Marsi Frelock."
Letto l'inventario al cospetto dell'imperatore, questi mi ordinò di consegnare i diversi oggetti. Per prima cosa mi chiese la sciabola, che staccai, fodero e tutto. Nel frattempo ordinò ad un suo esercito di tremila uomini scelti di circondarmi a distanza, con archi e frecce pronte a scoccare; ma non ci feci attenzione perché tenevo gli occhi fissi sull'imperatore. Lui volle allora che sguainassi la sciabola che, per quanto si fosse un po' arrugginita in mare era in molti tratti ancora sfavillante: le truppe emisero un boato fra il terrore e la sorpresa, perché ai raggi del sole i riflessi della sciabola, che facevo ondeggiare qua e là, abbagliavano i loro occhi. Sua Maestà, che è un principe magnanimo, rimase meno sbigottito di quanto credessi e mi ordinò di rinfoderarla e di metterla per terra pian pianino, a circa sei piedi dall'estremità della mia catena. Poi volle una delle colonne di ferro cavo, cioè le mie pistole da tasca. Le tirai fuori e quindi, per esaudire il suo desiderio, gliene spiegai l'uso meglio che potevo, poi, caricatane una a salve (per fortuna il sacchetto ben chiuso aveva impedito alla polvere di bagnarsi, secondo un accorgimento che i prudenti marinai sanno di dover prendere) misi in guardia l'imperatore di non spaventarsi e la scaricai in aria. Questa volta vi fu uno sbalordimento assai più grande di quello espresso alla vista della sciabola. Caddero a terra a centinaia, come fossero stati colpiti a morte, e perfino l'imperatore, per quanto avesse solo barcollato, per un certo tempo non riuscì a riaversi. Così come avevo fatto con la sciabola, consegnai entrambe le pistole e quindi il sacchetto della polvere e delle palle, non senza averlo prima messo in guardia che questo doveva stare lontano dal fuoco, capace com'era di incendiarsi alla minima scintilla e di fare saltare in aria il palazzo imperiale. Gli consegnai anche l'orologio, che l'imperatore era curiosissimo di vedere. Lui allora ordinò a due fra i più alti soldati delle guardie, di infilarlo in una pertica e portarlo a spalla, come fanno in Inghilterra i garzoni con le botti di birra. Era stupito nel sentire il continuo rumore e nel vedere la lancetta dei minuti che si muoveva; lui infatti riusciva a scorgerne il moto distintamente, perché quel popolo ha una vista molto più acuta della nostra. Chiese il parere dei saggi che lo circondavano che risposero in maniera evasiva e lontana dal vero, come il lettore può ben comprendere senza che debba ripetermi, tanto più che non riuscii a capirli del tutto. Fu poi la volta delle monete d'argento e di rame, del borsello con nove grosse monete d'oro ed altre più piccole, del pettine, della tabacchiera d'argento, del fazzoletto e del giornale di bordo.
Sciabola, pistole e sacchetto di munizioni furono trasportati con carri all'arsenale di Sua Maestà, mentre le altre cose mi furono restituite.
Come ho già detto sopra, avevo una tasca segreta che era loro sfuggita nella quale tenevo un paio di occhiali (che metto a volte, perché ho la vista debole), un cannocchiale tascabile e diverse altre cosucce che, sapendo che non avrebbero avuto nessuna importanza per l'imperatore, non mi sentii in dovere di mostrare, pur rispettando la parola data; e poi temevo che le avrei perdute o che si sarebbero danneggiate una volta non più in mano mia.
3 - L'AUTORE FA DIVERTIRE L'IMPERATORE E I NOBILI DI ENTRAMBI I SESSI IN MODO STRAORDINARIO. DESCRIZIONE DEI DIVERTIMENTI ALLA CORTE DI LILLIPUT. L'AUTORE OTTIENE LA LIBERTA' A DETERMINATE CONDIZIONIIl garbo e la mitezza del mio comportamento avevano così ben impressionato l'imperatore e la corte e non meno l'esercito e la gente in generale, che cominciai a nutrire qualche speranza di riacquistare in breve la libertà. Non trascurai niente per favorire questo atteggiamento di benevolenza. I nativi avevano poco a poco sempre meno paura che facessi loro del male. Talvolta mi mettevo per terra e facevo danzare cinque o sei di loro sulla mia mano, e alla fine ragazzi e ragazze non ebbero paura di mettersi a giocare a nascondino fra i miei capelli. Avevo ormai fatto notevoli progressi nell'uso della loro lingua. Un giorno l'imperatore volle intrattenermi con parecchi dei loro giochi nazionali, nei quali eccellono su tutti i paesi che ho conosciuto, sia nella abilità che nel fasto. Nessuno mi divertì quanto quello dei funamboli che ballavano su di un sottile filo bianco, lungo un mezzo metro e alto da terra un trenta centimetri. Su questo gioco chiedo al paziente lettore di potermi dilungare un po'.
A praticare questo esercizio sono solo quelle persone candidate a ricoprire cariche elevate o alte onorificenze della corte. Fin da giovani vengono addestrate a questa arte e non tutte sono di sangue nobile o di cultura liberale. Quando una carica di primo piano è vacante, perché il titolare è morto o è caduto in disgrazia, cinque o sei candidati alla successione presentano all'imperatore la richiesta di potere intrattenere Sua Maestà e la corte esibendosi sulla corda.
Colui che fa più salti senza cadere, ha diritto a subentrare in quella carica. Molto spesso gli stessi ministri sono obbligati a dare prova della loro bravura, per convincere l'imperatore che sono sempre in possesso della loro abilità. Il tesoriere Flimnap, lo riconoscono tutti, fa capriole sulla corda tesa un centimetro più in alto degli altri nobili dell'impero. L'ho visto fare il salto mortale parecchie volte di seguito, sopra una tavoletta fissata alla cordicella non più spessa di un nostro spago. Dopo di lui viene, se non pecco di parzialità, il mio amico Reldresal, primo segretario agli interni, mentre tutti gli altri funzionari più o meno si equivalgono.
Durante i giochi capitano assai spesso incidenti mortali, di cui le cronache sono piene. Ho visto coi miei occhi due o tre candidati rompersi le ossa, anche se il pericolo più grande lo corrono gli stessi ministri che devono comprovare la loro abilità. Perché, presi come sono dall'ambizione di superare se stessi e i loro colleghi, si sforzano a tal punto, che nessuno si salva da qualche capitombolo, che poi sono due o tre per alcuni di loro. Mi venne detto che un anno o due prima del mio arrivo, il tesoriere Flimnap si sarebbe senza dubbio rotto l'osso del collo, se la violenza della caduta non fosse stata attutita da uno dei cuscini del re che per caso si trovava per terra.
C'è poi un'altra gara che, in particolari occasioni, si svolge alla sola presenza dell'imperatore, dell'imperatrice e del primo ministro.
L'imperatore mette sul tavolo tre sottili fili di seta lunghi dieci centimetri, uno azzurro, uno rosso e uno verde. Questi fili costituiscono i premi per coloro che l'imperatore intende distinguere con un segno caratteristico della sua benevolenza. La cerimonia si svolge nel gran salone di governo, dove i candidati devono sottoporsi ad una prova di abilità assai diversa dalla precedente e di cui non ho visto niente di simile nei paesi del vecchio e del nuovo mondo.
L'imperatore tiene in mano un bastone, le cui estremità sono parallele all'orizzonte, mentre i candidati, avanzando l'uno dietro l'altro, a volte saltano sopra il bastone, a volte vi sgusciano sotto, avanti e indietro per parecchie volte, a seconda che il bastone venga alzato o abbassato. Capita che l'imperatore tenga un capo del bastone e il primo ministro l'altro, oppure che sia quest'ultimo tenerlo da entrambe le parti. Colui che svolge il suo esercizio con maggiore scioltezza nel saltare e nello strisciare è ricompensato col filo azzurro, mentre al secondo tocca quello rosso e al terzo quello verde.
Essi se li portano avvolti in due giri attorno alla vita e, fra i notabili del regno, sono pochi quelli che non sono in grado di fregiarsi di queste cinture. I cavalli dell'esercito e delle scuderie imperiali, che erano stati addestrati al mio cospetto, non recalcitravano più e mi venivano ai piedi senza dar segno di imbizzarrirsi. Allora stendevo una mano per terra e i cavalieri la saltavano con i loro cavalli; anzi ci fu un cacciatore reale che, in sella a un maestoso destriero, mi saltò il piede, scarpa e tutto, con un balzo straordinario. Un giorno ebbi la ventura di divertire l'imperatore in maniera veramente singolare. Lo pregai di ordinare che mi portassero parecchi bastoni grossi come canne da passeggio e lunghi una sessantina di centimetri. Sua Maestà passò l'ordine al sovrintendente delle foreste, il quale diede a sua volta istruzioni in proposito e il giorno seguente arrivarono sei boscaioli con altrettanti carri trainati ognuno da otto cavalli. Presi nove di questi pali e li infilai saldamente in terra, formando un quadrato della superficie di un novanta centimetri, fissai altri quattro bastoni ad ogni angolo all'altezza di novanta centimetri dal suolo e ad esso paralleli; poi legai il fazzoletto ai nove pali messi per dritto tirandolo da tutti i quattro lati, finché si tese come la pelle di un tamburo, a questo punto i quattro bastoni paralleli, che sovrastavano il fazzoletto di poco, servirono da ringhiera. Finito il lavoro, chiesi all'imperatore che facesse salire su questa piattaforma un gruppo dei suoi migliori cavalleggeri, in tutto ventiquattro, per esercitarsi. Sua Maestà accettò la mia proposta ed io li presi uno ad uno con la mano, cavallo e tutto, con i rispettivi ufficiali di addestramento. Formati i ranghi, si divisero in due squadre dando luogo a finte scaramucce, scagliando frecce spuntate, sguainando le spade, fuggendo e inseguendo, attaccando e battendo in ritirata; in breve, dettero un saggio della più perfetta disciplina militare che avessi mai visto. I bastoni trasversali impedivano che cavalli e cavalieri cadessero sopra al palcoscenico e l'imperatore si divertì a tal punto da ordinare che questi giochi fossero ripetuti per diversi giorni. Una volta si fece sollevare lui stesso per impartire i comandi e, non senza poche difficoltà, persuase la stessa imperatrice a farsi sollevare da me entro la sua portantina, per potere godere la scena a un due metri dalla piattaforma. Per fortuna durante questi spettacoli non avvennero disgrazie; solo una volta un cavallo focoso, che apparteneva ad uno dei capitani, scalpitando, lacerò con lo zoccolo il fazzoletto facendoci un buco e, mancandogli il piede, ruzzolò insieme al cavaliere, ma venni subito loro in aiuto. Con una mano infatti tappai il foro, mentre con l'altra misi a terra le squadre allo stesso modo in cui le avevo fatte salire. Il cavallo che era caduto si slogò la spalla sinistra, ma il cavaliere se la cavò senza un graffio e a me non rimase che rammendare alla meglio il fazzoletto, deciso d'ora in poi a non fidarmi più della sua resistenza in imprese tanto pericolose.
Due o tre giorni prima della mia liberazione, mentre intrattenevo la corte con questa specie di spettacoli, arrivò un corriere per informare Sua Maestà che alcuni dei suoi sudditi, mentre cavalcavano nelle vicinanze del luogo dove ero stato catturato, avevano scorto una gran roba nera distesa al suolo, dalla forma strana, alta come una persona nel mezzo e larga come la camera da letto imperiale. Non si trattava di una cosa viva, come avevano supposto in un primo momento, perché giaceva immobile sull'erba, sebbene alcuni di loro vi avessero girato attorno varie volte. Salendo uno in groppa all'altro avevano raggiunto la cima che era apparsa piatta e liscia mentre, camminandoci sopra, si era dimostrata cava. Ritenevano che si trattasse di un qualche cosa appartenente all'Uomo Montagna e, col beneplacito di Sua Maestà, prendevano l'impegno di trasportarla a corte con cinque cavalli. Capii subito cosa avevano trovato, e in cuor mio, mi rallegrai della notizia.
Quando dopo il naufragio avevo guadagnato la riva, ero talmente frastornato che, prima di raggiungere il luogo dove mi ero addormentato, dovevo aver perso il cappello che pure mi ero legato al capo con un sottogola quando ero sulla barca e che non si era slacciato per tutto il tempo che avevo nuotato. Per qualche accidente casuale, il laccio si era rotto e ero convinto di averlo perso in mare. Pregai Sua Maestà di disporre che mi fosse riportato il prima possibile, dopo avergli descritto la natura e l'uso di quell'indumento. Il giorno dopo, infatti, eccomelo trascinato dai carrettieri, sebbene non si potesse dire che fosse in buono stato.
Nella falda, a un paio di centimetri dall'orlo, avevano fatto due buchi nei quali avevano infilato due uncini e questi, a loro volta, erano legati con una lunga corda ai finimenti dei cavalli. E così il mio cappello era stato trascinato per più di mezzo miglio inglese.
Comunque devo dire che rimase danneggiato molto meno del previsto, grazie all'uniformità e levigatezza di quella terra.
Due giorni dopo questo avvenimento, venne ordinato all'esercito acquartierato dentro e tutto intorno alla capitale lo stato di all'erta, perché all'imperatore era venuto il ticchio di divertirsi in modo assai strano. Volle che mi piazzassi ritto e a gambe il più possibile divaricate, come il Colosso di Rodi. Quindi ordinò al suo generale, vecchio condottiero pieno di esperienza, e mio gran protettore, di schierare le truppe a ranghi serrati e di farle sfilare sotto di me al rullo dei tamburi: la fanteria in file di ventiquattro e la cavalleria di sedici, con le bandiere al vento e lance in resta.
In tutto erano tremila fanti e un migliaio di cavalieri. Sua Maestà ordinò, pena la morte, che ogni soldato si attenesse al più stretto senso di decenza nei miei confronti, anche se alcuni degli ufficiali più giovani alzarono lo stesso gli occhi mentre mi passavano sotto. E devo dire che i miei calzoni erano allora così mal ridotti, che non mancarono occasioni di riso e di meraviglia.
Avevo inviato tanti memoriali e petizioni per ottenere la libertà, che alla fine l'imperatore ne parlò prima nel gabinetto privato e poi nella seduta plenaria del consiglio, dove nessuno si oppose ad eccezione di Skyresh Bolgolam che si compiaceva, senza che lo avessi mai provocato, di essere mio nemico mortale. Ma tutto il consiglio gli votò contro e l'imperatore sanzionò la decisione. Questo ministro era "galbet", o ammiraglio del regno, godeva la cieca fiducia del sovrano ed era molto capace nei suoi compiti sebbene fosse una persona dal carattere acido e rude. Alla fine lo convinsero ad acconsentire, ma lui ottenne in cambio di stilare gli articoli e le condizioni che regolavano la mia libertà e sui quali ero tenuto a giurare. Fu lo stesso Skyresh Bolgolam, seguito da due sottosegretari e da diverse persone di rango, a portarmi il documento con gli articoli in oggetto.
Dopo che mi furono letti, mi chiesero di giurare fedeltà ai patti, prima secondo il costume della mia patria, quindi nel loro, il quale consisteva nel tenermi il piede destro con la mano sinistra, mettendo il dito medio della destra sul cucuzzolo e il pollice sulla punta dell'orecchio sinistro. E poiché il lettore può essere curioso di conoscere approssimativamente lo stile e le maniere espressive di quel popolo, nonché gli articoli alle cui condizioni ottenni la libertà, ho tradotto l'intero documento, parola per parola, e ora lo presento al pubblico:"GOLBASTO MOMAREN EVLAME GURDILO SHEFIN MULLY ULLY GUE, potentissimo imperatore di Lilliput, delizia e terrore dell'universo, i cui possedimenti si estendono per cinquemila "blustrug" (una circonferenza di circa dodici miglia) ai confini del globo; monarca di tutti i monarchi, più alto di tutti i figli dell'uomo, i cui piedi calpestano il centro dell'universo e la cui testa batte contro il sole, al cui cenno i principi della terra si sentono tremare le ginocchia; dolce come la primavera, propizio come l'estate, ferace come l'autunno, terribile come l'inverno; Sua Maestà Altissima propone all'Uomo Montagna, giunto recentemente nei nostri celesti domini, i seguenti articoli che egli si impegna a rispettare con giuramento solenne.
1. L'Uomo Montagna non partirà dai nostri domini senza nostra autorizzazione, munita del gran sigillo.
2. Non potrà permettersi di entrare nella capitale senza nostro specifico ordine, nel qual caso verrà dato un preavviso di due ore agli abitanti per ripararsi in casa.
3. Il suddetto Uomo Montagna limiterà le proprie passeggiate alle strade principali e più spaziose ed eviterà di camminare o sdraiarsi sui prati o sui campi di grano.
4. Mentre percorre le strade sopraddette avrà la massima cura di non calpestare i nostri amati sudditi, cavalli e carri; né potrà prendere in mano alcuno, senza suo permesso.
5. Se si dà il caso di dover trasmettere una notizia urgente, l'Uomo Montagna dovrà portare nella sua tasca ambasciatore e cavallo, per un viaggio di sei giorni ogni luna, e, se richiesto, riportare al cospetto di Sua Maestà detto ambasciatore sano e salvo.
6. Sarà nostro alleato contro il nemico dell'isola di Blefuscu e farà quanto sarà in suo potere per distruggerne la flotta che è in procinto di invaderci.
7. Nei momenti di ozio, detto Uomo Montagna darà assistenza ai nostri operai, aiutandoli a sollevare le pietre più grosse per terminare il muro del parco principale ed altri nostri edifici reali. Detto Uomo Montagna dovrà fornirci, nel tempo di due lune, l'esatta misura dei nostri territori contando i passi tutt'intorno alla costa.
Per ultimo, dietro solenne giuramento di rispettare i sopracitati articoli, detto Uomo Montagna riceverà giornalmente una provvigione di cibo e di bevande sufficiente al mantenimento di 1728 dei nostri sudditi; avrà libero accesso alla nostra Augusta Persona e riceverà altri segni della nostra benevolenza. Dato nel nostro Palazzo di Belfoborac il dodicesimo giorno della novantesima luna del nostro regno."
Fu con somma gioia che giurai e sottoscrissi queste clausole, per quanto alcune di esse non fossero tanto onorevoli quanto avrei desiderato, frutto esclusivamente della malevolenza dell'alto ammiraglio Skyresh Bolgolam. Mi furono dunque tolte le catene e fui completamente libero, l'imperatore in persona mi fece l'onore di presiedere all'intera cerimonia. Gli dimostrai tutta la mia riconoscenza prostrandomi ai suoi piedi, ma lui mi ordinò di alzarmi; poi, dopo molte parole piene di benevolenza, che taccio per non apparire vanitoso, aggiunse di sperare che sarei stato un utile servitore e che avrei ben meritato quei segni di favore che mi aveva già manifestato o che avrei potuto ancora ricevere in futuro.
Non sarà sfuggito al lettore che nell'ultima clausola concernente la mia liberazione, l'imperatore si impegnava a fornirmi tanto vitto quanto bastava al mantenimento di 1728 lillipuziani. Qualche tempo dopo, quando chiesi a un amico cortigiano in che modo avevano stabilito quel numero, mi rispose che i ragionieri di Sua Maestà, misurata l'altezza del mio corpo per mezzo di un quadrante, rilevando che essa stava alla loro nella proporzione di dodici a uno, tratta la conclusione che, vista la somiglianza dei corpi, il mio doveva contenerne almeno 1728 dei loro, avevano stabilito che questo aveva bisogno di tanto cibo quanto ce ne voleva per mantenere quel numero di lillipuziani. Dal che il lettore può farsi un'idea dell'ingegnosità di quel popolo, come dell'economia saggia ed accorta di quel grande monarca.
4 - DESCRIZIONE DI MILDENDO, CAPITALE Dl LILLIPUT, E DEL PALAZZO DELL'IMPERATORE. L'AUTORE SI INTRATTIENE CON IL PRIMO SEGRETARIO PARLANDO DEL GOVERNO DELLO STATO. L'AUTORE OFFRE AIUTO ALL'IMPERATORE IN CASO DI GUERRA
Ottenuta la libertà, la prima richiesta che feci fu quella di poter vedere la capitale di Mildendo. L'imperatore me lo accordò subito, chiedendomi espressamente di non danneggiare né abitanti né case. Fu emesso un proclama col quale si avvertiva il popolo della mia intenzione di visitare la città. Questa è circondata da una muraglia alta circa ottanta centimetri e larga una trentina, così che ci si può scarrozzare sopra benissimo con cocchio e cavalli, ed è fiancheggiata da potenti torrioni ogni tre metri.
Scavalcai la grande porta occidentale e cominciai a camminare di sghembo e con accortezza per le strade principali, con il solo giubbetto addosso, per paura di danneggiare i tetti e le grondaie delle case con le falde della giacca. Camminai con estrema circospezione, attento a non calpestare chi si fosse trovato per strada, malgrado la perentorietà dell'ordinanza, che imponeva a chiunque di non uscire, se non a proprio rischio e pericolo. Le finestre più alte e i tetti erano talmente affollati di spettatori, che non credo di aver mai visto un luogo altrettanto gremito. La città è un quadrato perfetto con il lato di centocinquanta metri ed oltre.
Le due strade maestre, che incrociandosi formano i quattro quartieri, sono larghe un metro e mezzo, mentre i vicoli e le strade minori che vidi passando, senza poterci entrare, sono larghi dai trenta ai quaranta centimetri. La città può contenere cinquecentomila anime. Le case sono da tre a cinque piani, ben forniti negozi e mercati.
Il palazzo imperiale è al centro della città, all'incrocio delle vie maestre. E' circondato da un muro alto sessanta centimetri che si sviluppa a un sei metri di distanza. Da Sua Maestà ebbi il permesso di scavalcare il muro di cinta e poiché c'era spazio abbastanza, mi fu possibile osservarlo da ogni lato. Il cortile esterno è un quadrato di dodici metri ed incorpora altri due cortili; in quello più interno ci sono gli appartamenti reali, che desideravo proprio vedere, sebbene fosse assai difficile, perché i portali che immettevano da una piazza all'altra erano alti quaranta centimetri e larghi una ventina. Inoltre gli edifici della corte esterna erano alti almeno un metro e mezzo e non li potevo scavalcare senza recare danni ingenti al complesso, sebbene le mura fossero di solide pietre squadrate e dello spessore di dodici centimetri. Eppure l'imperatore voleva ardentemente che potessi ammirare il suo magnifico palazzo, ma questo non mi fu possibile se non in capo a tre giorni, durante i quali tagliai alla base, col mio coltello, alcuni degli alberi più maestosi del parco reale che si trovava a un cento metri dalla città. Con questi alberi costruii due sgabelli dell'altezza di un metro e abbastanza solidi da reggere il mio peso. Avvertita una seconda volta la popolazione, percorsi di nuovo la città fino al palazzo con in mano gli sgabelli. Quando fui di fianco alla corte esterna, salii su uno dei banchetti e tenendo l'altro in mano, lo passai sopra il tetto deponendolo quindi, con la massima attenzione, nello spazio fra il primo e il secondo cortile, che ha una superficie di meno di mezzo metro. Scavalcati agevolmente gli edifici e tirato sù il banchetto per mezzo di una fune con un uncino, mi trovai nella corte interna, e allora, distesomi di fianco, avvicinai il viso alle finestre dei piani intermedi, lasciate aperte appositamente, e potei scorgere gli appartamenti più stupendi che si possano immaginare. L'imperatrice e i principini erano nelle loro stanze, attorniati dalle personalità del seguito. Sua Maestà l'imperatrice si compiacque di sorridermi graziosamente, tendendomi fuori della finestra la mano da baciare.
Ma non voglio anticipare al lettore descrizioni di questo genere che ho riservato per un'opera più grande, quasi pronta ormai per la stampa, contenente una descrizione generale di questo impero, fino dalla sua fondazione, attraverso una lunga stirpe di principi e con particolare riferimento alle sue guerre, alle istituzioni, alle leggi, alla cultura, alla religione, alle piante e agli animali, ai costumi e a tutti i modi di vivere che caratterizzano questa terra, senza per questo tralasciare anche altre notizie curiose ed istruttive. Per ora è mia intenzione riferire fatti e avvenimenti accaduti a quel popolo o a me stesso durante la permanenza di circa nove mesi in quell'impero.
Un mattino, quindici giorni dopo la mia liberazione, il primo segretario agli affari privati (come è chiamato) Reldresal venne a trovarmi accompagnato da un solo servitore. Lasciata la carrozza ad una certa distanza, mi chiese di riservargli un'udienza di un'ora.
Acconsentii subito, sia per riguardo alla sua posizione e ai suoi meriti personali, sia ricordando i buoni servigi che mi aveva reso quando avevo rivolto le mie suppliche alla corte. Dissi che mi sarei disteso al suolo per ascoltarlo meglio, ma lui preferì che lo tenessi in mano. Poi cominciò col complimentarsi per la mia liberazione, nella quale disse che qualche merito spettava pure a lui, ma che dovevo ringraziare come stavano andando le cose a palazzo, altrimenti non l'avrei ottenuta tanto alla svelta. "Perché," aggiunse, "dietro le condizioni di prosperità come possono apparire ad occhi estranei, il nostro paese è tormentato da due grossi malanni: all'interno la violenza delle fazioni e all'esterno il pericolo d'invasione di un potente nemico. Per quanto riguarda il primo, devi sapere che per più di settanta lune questo impero è stato diviso da due partiti in lotta fra di loro, denominati "Tramecksan" e "Slamecksan", dai tacchi alti e dai tacchi bassi che portano come loro segno di distinzione.
"Sebbene si sostenga che i tacchi alti siano più conformi allo spirito della nostra antica costituzione, sia come sia, Sua Maestà ha imposto a tutti i funzionari dell'amministrazione governativa e degli uffici dipendenti dalla corona l'uso dei tacchi bassi, come puoi vedere coi tuoi stessi occhi. Quelli di Sua Maestà sono addirittura più bassi di un "drurr" rispetto a quelli degli altri cortigiani (il "drurr" corrisponde alla quattordicesima parte di un centimetro). Il rancore fra questi due partiti si è inasprito così tanto, che i suoi componenti si rifiutano di bere e di pranzare insieme e addirittura di rivolgersi la parola. Riteniamo che i "Tramecksan" o "Tacchialti" siano maggiori di numero, ma senza dubbio il potere è tutto in mano nostra.
"Temiamo tuttavia che Sua Maestà Imperiale, l'erede al trono, dimostri qualche simpatia per i tacchi alti; è comunque certo che porta uno dei due tacchi più alto dell'altro, il che gli conferisce la tipica andatura dello zoppo. Ora, nel colmo di queste lotte intestine, siamo minacciati da un'invasione da parte degli abitanti dell'isola di Blefuscu, l'altro grande impero dell'universo, vasto e potente quanto quello di Sua Maestà. Per quanto riguarda, infatti, la tua affermazione, che ci sarebbero altri regni ed altri stati nel mondo, abitati da esseri della tua grandezza, i nostri filosofi sono alquanto scettici e sono inclini a pensare che tu sia piovuto dalla Luna o da una stella. E' comunque certo che un centinaio di esseri del tuo peso basterebbero a distruggere in un batter d'occhio i prodotti agricoli e il bestiame dei territori di Sua Maestà. Inoltre non c'è il minimo accenno ad altri paesi, che non siano i grandi imperi di Blefuscu e di Lilliput, nelle storie delle seimila lune. Ma questi due potenti stati si sono impegnati in una reciproca ostinatissima guerra per trentasei lune. Ora ascolta quale ne fu l'occasione. E' da tutti ammesso che il modo consueto di bere un uovo è di romperlo dalla punta larga; ma il nonno di Sua Maestà, apprestandosi un giorno, quando era bambino, a bere un uovo e avendolo rotto secondo l'uso degli antichi, si graffiò un dito. In conseguenza di ciò, l'imperatore suo padre, emanò un editto col quale si imponeva ai sudditi, con la minaccia di pene assai rigorose, di rompere le uova dalla parte della punta stretta. Il popolo reagì violentemente a questa legge, tanto che, come ci narrano le storie, ci furono sei rivoluzioni durante le quali un imperatore perse la vita e un altro la corona. A fomentare queste guerre civili furono sempre gli imperatori di Blefuscu, presso i quali trovavano rifugio gli esiliati, non appena veniva soffocata una rivoluzione. Si calcola che non meno di undicimila persone abbiano preferito la morte, piuttosto che accettare di rompere le uova dalla punta stretta. Su questa controversia sono usciti centinaia di grossi volumi, anche se i libri dei Puntalarga sono stati proibiti da lungo tempo e gli appartenenti a quel partito siano stati interdetti a termini di legge da ogni impiego. Durante queste discordie gli imperatori di Blefuscu ci presentarono, per mano dei loro ambasciatori, numerose proteste, accusandoci di avere aperto un vero scisma religioso, poiché avremmo offeso uno dei dogmi della dottrina del nostro profeta Lustrog, espressa nel capitolo cinquantaquattresimo del Brundrecal (che è il loro Corano). Si ritiene tuttavia che questo sia stato un voler forzare il testo, le cui parole dicono esattamente che tutti i credenti dovranno rompere le uova dalla parte giusta. Ora, è mia umile opinione che decidere della parte giusta spetti alla coscienza individuale o in ultima istanza al supremo magistrato. Ma i Puntalarga esiliati hanno ottenuto un così gran credito alla corte di Blefuscu e tanti aiuti materiali e morali dal loro partito in patria, che per trentasei lune si è combattuta una guerra sanguinosa tra i due paesi con alterne vittorie e durante le quali abbiamo perso quaranta galeoni da guerra e un numero assai più grande di vascelli minori, con i loro equipaggi di marinai esperti e di soldati, per un totale di trentamila persone. I danni arrecati al nemico si pensa che siano maggiori dei nostri. Esso tuttavia ha equipaggiato una flotta numerosa con la quale si prepara ad invaderci, e per questo Sua Maestà, confidando nella tua forza e nel tuo valore, mi ha ordinato di esporti questo stato di cose." Pregai il segretario di farsi latore a Sua Maestà dei miei devoti omaggi e di informarlo che non intendevo, come straniero, immischiarmi nelle loro faccende private, ma che ero pronto a dare la mia vita per difendere la sua vita e il suo regno contro l'invasore.
5 - CON UNO STRATAGEMMA STRAORDINARIO L'AUTORE PREVIENE L'INVASIONE.GLI VIENE CONFERITA UN'ALTA ONORIFICENZA. GLI AMBASCIATORI DI BLEFUSCU SOLLECITANO LA PACE. PER UNA SVISTA SCOPPIA UN INCENDIO NEGLI APPARTAMENTI DELL'IMPERATRICE. MEZZI USATI DALL'AUTORE PER SALVARE IL PALAZZOL'impero di Blefuscu è un'isola posta a nord-nord-est di Lilliput, da cui è separata da un canale largo ottocento metri. Non l'avevo mai visto per cui, quando seppi di questo tentativo d'invasione, evitai di andare sulla costa, per timore che qualche vascello nemico mi vedesse, tanto più che non sapevano niente della mia esistenza. Ogni contatto fra i due imperi era stato severamente proibito, pena la morte, durante la guerra, inoltre il nostro imperatore aveva posto l'embargo su tutte le navi. Feci sapere a Sua Maestà di un mio piano, tramite il quale mi sarei impadronito dell'intera flotta nemica che si trovava alla fonda del porto, pronta a salpare col primo vento favorevole.
Mi informai presso i più esperti marinai per conoscere la profondità del canale che avevano spesso scandagliato e seppi che nel mezzo, dove l'acqua è più alta, ha una profondità di settanta "glumgluff", corrispondente a circa un paio di metri e che il resto non supera mai la cinquantina di glumgluff. Mi diressi quindi verso la costa nordorientale, proprio di fronte all'isola di Blefuscu e qui, accovacciatomi dietro una collina, presi il cannocchiale tascabile e potei inquadrare la flotta nemica in rada, composta di circa cinquanta navi da guerra e un gran numero di mercantili. Tornai a casa e mi feci preparare, forte di una precisa autorizzazione reale, quante più corde e barre di ferro fosse possibile trovare, fra le più lunghe e le più robuste. Le corde erano grosse come spaghi e le barre lunghe come ferri da calza: così intrecciai tre corde per farne una più resistente e lo stesso feci con i ferri che attorcigliai tre alla volta, piegando la cima ad uncino. Legati cinquanta uncini ad altrettante corde, tornai alla costa dove, toltami la giubba, le calze e le scarpe, camminai in acqua per mezz'ora, col solo giubbetto di pelle, prima di trovarmi in alto mare. Guadai più in fretta che potevo e quando fui nel mezzo nuotai per una trentina di metri, finché toccai di nuovo. In meno di mezz'ora ero arrivato alla flotta.
I nemici furono così spaventati nel vedermi, che si gettarono tutti quanti fuori delle navi nuotando verso la riva, dove si era radunata una folla di non meno di trentamila anime. Allora tirai fuori i miei arnesi e, infilato un uncino al buco di prua di ogni vascello, legai le corde tutte insieme all'estremità. Mentre ero impegnato in questa faccenda, il nemico mi scagliò addosso qualche migliaio di frecce, molte delle quali mi colpirono il volto e le mani, dandomi un fastidio dannato con il loro bruciore intollerabile e rallentando l'operazione.
Ma ero preoccupato soprattutto per i miei occhi di cui rischiavo la perdita, se non mi fosse venuta improvvisamente un'idea. Tra le altre cosucce di necessità quotidiana, portavo in una tasca segreta, sfuggita agli ispettori imperiali, come ho già detto sopra, un paio di occhiali. Li tirai fuori; poi, inforcatili il più saldamente possibile, potei continuare arditamente il mio lavoro a dispetto delle frecce nemiche, molte delle quali colpivano le lenti senza altro danno che farle saltellare sul naso. Avevo ormai finito di agganciare gli uncini, per cui, afferrato in mano il groppo di corde, cominciai a tirare. Non una nave si muoveva, perché erano tutte saldamente ancorate, e così la parte più temeraria dell'impresa era tutta da fare. Fui costretto a lasciare la corda con gli ami innescati alle prue delle navi e mi misi a tagliare con risolutezza le corde delle ancore per mezzo di un temperino, buscandomi più di duecento frecce sul volto e sulle mani. Riafferrai la parte annodata con tutte le corde e mi tirai dietro agevolmente una cinquantina delle più grandi navi da guerra nemiche.
Quelli di Blefuscu, che non avevano la più pallida idea di quello che avrei fatto, per un po' rimasero sbalorditi. Mi avevano visto tagliare gli ormeggi pensando che volessi soltanto mandare le navi alla deriva, o farle sbattere una contro l'altra, ma quando videro l'intera loro flotta sfilare in perfetto ordine dietro di me, emisero un ululato di disperazione impossibile da descrivere o da concepire. Quando fui fuori tiro, mi fermai un po' per estrarre le frecce che mi pendevano ancora dal volto e dalle mani e per strofinarmi con quell'unguento che mi avevano dato il giorno del mio arrivo, come già sapete. Poi mi tolsi gli occhiali e, aspettato per un'ora circa l'arrivo della bassa marea, guadai il canale col mio traino, arrivando sano e salvo al porto reale di Lilliput.
L'imperatore, in compagnia della corte, aspettava in piedi sulla spiaggia la soluzione di questa grande impresa. Vide venire avanti le navi in ampio schieramento come una mezzaluna, ma non me, che ero immerso nell'acqua fino al petto. Quando fui in mezzo al canale l'angoscia della corte si fece ancora più cupa, perché l'acqua mi arrivava al collo e all'imperatore non rimaneva che credermi in fondo al mare e vedere nella sovrastante flotta intenzioni ostili. Ma presto si ripresero tutti quanti dalla paura, perché il fondale gradualmente saliva e in breve tempo fui a portata di voce. Allora, alzando in alto il groppo di corde a cui erano legate le navi che mi portavo a rimorchio, gridai a gran voce: "Evviva il potente imperatore di Lilliput!". Questo grande monarca mi accolse sulla riva con tutti gli elogi possibili e immaginabili e mi nominò "nardac" all'istante, che è la maggior onorificenza che si conferisce in quel paese.
Sua Maestà avrebbe voluto che trovassi il modo di trasportare nel suo porto tutto quanto restava della flotta nemica. E' così smisurata l'ambizione dei regnanti, che lui pensava addirittura di ridurre l'intero impero di Blefuscu a provincia e di affidarne il governo ad un viceré, di sterminare gli esuli Puntalarga e di costringere quel popolo a rompere le uova dalla punta stretta: allora sarebbe diventato l'unico monarca del mondo intero. Feci ogni sforzo per dissuaderlo da questo disegno, portando ragioni squisitamente politiche e di giustizia, dichiarando infine energicamente che non mi sarei mai prestato a ridurre in schiavitù un popolo libero e coraggioso; tanto è vero che, quando la faccenda venne discussa in consiglio, i ministri più saggi si schierarono dalla mia parte.
Questa mia esplicita, coraggiosa dichiarazione era talmente contrastante con i disegni politici di Sua Maestà che non me l'avrebbe mai perdonata; ne parlò infatti, in maniera assai subdola, in consiglio, durante il quale mi hanno riferito che alcuni dei più saggi si dimostrarono, con il loro silenzio, solidali con la mia affermazione; mentre altri, che mi erano rimasti sempre ostili, non si astennero certo dal pronunciare giudizi che, in maniera indiretta, alludevano a me. Da quel momento nacque un'intesa segreta fra Sua Maestà e un gruppo di ministri contro di me, intesa che si rivelò di lì a due mesi e fu sul punto di causare la mia rovina. Tanto insignificanti sono ritenuti i servigi resi ai regnanti, quando vengono contrapposti al rifiuto di compiacere alle loro passioni!Tre settimane dopo la mia impresa clamorosa, arrivò da Blefuscu una solenne missione diplomatica col compito di presentare umili offerte di pace; questa infatti venne ratificata in breve tempo a condizioni vantaggiosissime per il nostro imperatore. Non starò certo a importunare il lettore con il resoconto di questa ambasceria; basterà dire che era composta di sei ambasciatori con un seguito di circa cinquecento persone e che fecero un ingresso maestoso, degno della grandezza del loro monarca e dell'importanza della missione. Quando si furono concluse le trattative di pace, per le quali mi ero adoperato favorevolmente con tutto il peso che avevo, o che pensavo ancora di avere a corte, i plenipotenziari di Blefuscu, ai quali era stato riferito in segreto quanto li avevo aiutati, chiesero formalmente di farmi visita. Cominciarono con il complimentarsi per il mio lavoro e per la mia generosità, poi mi invitarono nel loro paese in nome del loro imperatore e infine mi chiesero di dare loro qualche saggio della mia forza sovrumana, di cui avevano sentito dire cose incredibili. Li accontentai subito, ma non voglio annoiare il lettore entrando nei particolari.
Dopo avere intrattenuto per qualche tempo i plenipotenziari, con loro infinito piacere e con non minore meraviglia, li pregai di voler presentare i miei più umili rispetti all'imperatore, la fama delle cui virtù aveva destato tanta ammirazione in tutto il mondo e alla cui augusta persona avrei reso omaggio prima di ritornare in patria. Fu così che, la prima volta che mi capitò di recarmi dal nostro Sovrano, gli chiesi il permesso di fare visita al monarca di Blefuscu. Lui me lo concesse, anche se, come potei constatare senza ombra di dubbio, con gelida cortesia. Non riuscii a capire la ragione di tale atteggiamento, finché una certa persona mi sussurrò all'orecchio che Flimnap e Bolgolam avevano presentato quell'incontro fra gli ambasciatori e me come un segno di infedeltà. Eppure mai nel mio cuore c'era stato posto per un simile sentimento e fu questa la prima volta che cominciai a farmi un'opinione dubbia di corti e di ministri.
Va sottolineato il fatto che questi ambasciatori mi parlarono per mezzo di un interprete, poiché le lingue di questi due stati differiscono l'una dall'altra non meno di due lingue europee, senza contare poi che ognuno dei due paesi va fiero delle sue origini antiche, della bellezza e della espressività della propria lingua, con ostentato disprezzo per quella del vicino. Il nostro imperatore, comunque, avvalendosi della supremazia acquisita con la cattura delle navi, li costrinse a presentare le credenziali adottando il lillipuziano come lingua diplomatica ufficiale. Devo inoltre osservare che, sia il continuo traffico commerciale fra i due regni, sia il flusso ininterrotto e reciproco di esiliati dall'uno o dall'altro paese, sia l'abitudine di entrambe le nazioni di mandare i rampolli di buona famiglia nel paese accanto per vedere il mondo e imparare usi e costumi degli uomini, facevano sì che quasi tutte le persone di un certo grado, oltre alla totalità dei mercanti e dei marinai, sapessero sostenere una conversazione in entrambe le lingue. Ebbi l'opportunità di accorgermene quando, alcune settimane dopo, mi recai a fare visita all'imperatore di Blefuscu, un atto che, al colmo delle sciagure, provocate dalla malvagità dei miei nemici, fu per me una gran fortuna, come riferirò a suo tempo.
Il lettore si ricorda forse che quando firmai quei famosi articoli grazie ai quali potei ottenere la libertà, ce n'erano alcuni che mi dispiacquero parecchio perché li ritenevo troppo umilianti, ma davanti ai quali mi ero dovuto sottomettere a causa della situazione intollerabile. Diventato ormai un "nardac", che è la più alta carica in quell'impero, quelle limitazioni sembravano degradanti per la mia dignità; tanto è vero che lo stesso imperatore, per amore di verità, non ne aveva fatto più menzione. Eppure fu di lì a poco che mi capitò l'occasione di rendere a Sua Maestà quello che, almeno allora, ritenni un servigio straordinario. A mezzanotte fui svegliato di soprassalto dalle urla di centinaia di persone che si accalcavano alla porta; frastornato e preso da un vago senso di terrore, li sentivo ripetere di continuo la parola "burglum", finché alcuni funzionari di corte, apertosi un varco fra la folla, mi scongiurarono di recarmi a palazzo, dove gli appartamenti della regina erano in preda alle fiamme, causate dalla sbadataggine di una damigella addormentatasi mentre leggeva un romanzo.
Mi alzai in un baleno; poi, essendo già stato impartito l'ordine di sgomberare la strada, per altro illuminata dal chiarore di una notte di luna, riuscii a correre a Palazzo senza calpestare nessuno. Avevano già appoggiato le scale ai muri ed erano tutti muniti di secchi, grossi come ditali, coi quali quei poveretti si ingegnavano come potevano a rifornirmi di acqua che, oltretutto, si trovava ad una certa distanza: ma le fiamme erano così impetuose che i loro sforzi servivano a ben poco. Avrei potuto soffocarle con la mia giacca, ma nella fretta l'avevo lasciata a casa ed ero uscito con il semplice panciotto di cuoio. Sembrava un caso disperato e senza dubbio il palazzo sarebbe stato divorato dalle fiamme fino alle fondamenta, se la presenza di spirito, che è raramente il mio forte, non mi avesse suggerito un'idea luminosa. La sera prima avevo bevuto una certa quantità di quel vino deliziosissimo chiamato "Glimigrim", dotato di proprietà diuretiche (e che i blefuscudiani chiamano "Flunec", sebbene il nostro sia migliore). Fortunatamente non mi ero liberato nemmeno di una goccia e poi, sia per il calore delle fiamme, sia per il gran daffare nel domarle, avevo addosso un tale stimolo di urinare, che lo feci con tanta abbondanza e con getti così precisi, da estinguere il fuoco in tre minuti. Il resto di quel nobile palazzo, la cui erezione era costata tanti anni di lavoro, rimase così indenne.
Era ormai l'alba e me ne tornai a casa, senza attendere per congratularmi con l'imperatore, perché, sebbene avessi compiuto un servigio importantissimo, non ero sicuro di come Sua Maestà se la sarebbe presa per il modo in cui l'avevo eseguito. Fra le leggi statutarie del regno si fa infatti assoluto divieto ad ogni persona, di qualsiasi ceto, di far acqua entro i recinti del palazzo. Mi dette un certo sollievo un messaggio di Sua Maestà nel quale mi assicurava che avrebbe ordinato all'alta corte di giustizia di concedermi un condono formale; ma in realtà non riuscii mai ad ottenerlo; anzi mi fu detto in segreto che l'imperatrice, inorridita per il mio gesto, si era ritirata dall'altro lato della corte, decisa a lasciar andare in rovina quei quartieri, e che in presenza dei suoi intimi non nascondeva propositi di vendetta.
6 - CULTURA, LEGGI E COSTUMI DEGLI ABITANTI Dl LILLIPUT. L'EDUCAZIONE DEI FIGLI. LE ABITUDINI DELL'AUTORE IN QUELLA TERRA. COME RIABILITO' UNA GRANDE DAMASebbene voglia stendere un trattato a parte per descrivere questo impero, tuttavia mi fa piacere nel frattempo darne un'idea generale al lettore. Tutti gli animali, le piante e gli alberi di questa terra sono in proporzione con l'altezza degli uomini che è, come abbiamo visto, meno di quindici centimetri; così per esempio i cavalli e i buoi più alti vanno da dieci a quindici centimetri, le pecore sono alte quattro centimetri, o giù di lì, le oche son come passeri e via di seguito nella scala discendente, fino ad arrivare agli esseri più piccoli che erano quasi invisibili ai miei occhi. La natura aveva del pari dotato la vista dei lillipuziani in conformità del loro mondo; questa era infatti acutissima ma incapace di vedere lontano. Tanto per dare un'idea della loro vista a distanza ravvicinata, ricorderò di essermi beato a vedere un cuoco farcire un'allodola più piccola di una mosca e una ragazzina cucire con un ago invisibile e un altrettanto invisibile filo. Gli alberi più alti, che si trovano nel grande parco reale, raggiungono i due metri e riuscivo a malapena a toccarne la cima. Vengono poi, in proporzione, tutte le altre piante, che lascio all'immaginazione del lettore.
Non ho granché da dire per il momento della loro cultura, che aveva conosciuto per anni una grande fioritura in tutti i settori. Ma la loro scrittura è certamente singolare poiché non corre da sinistra a destra come per gli europei, né da destra a sinistra come per gli arabi, né dall'alto al basso come per i cinesi, né dal basso verso l'alto come per i cascagi, bensì di traverso, da un angolo all'altro del foglio, come fanno le signore inglesi.
Seppelliscono i loro morti a testa all'ingiù perché credono che dopo dodicimila lune risorgeranno e durante quel periodo la terra, che loro ritengono piatta, si sarà rovesciata completamente, così che quelli, al momento della resurrezione dei corpi, saranno belli e pronti su due piedi. I saggi ammettono l'assurdità di questa dottrina, eppure si continua a praticarla per compiacere alle credenze del volgo. Certe leggi e certi costumi di questo impero sono davvero singolari, tanto che sarei tentato di giustificarle, se non facessero a pugni con quelle del mio paese. C'è solo da sperare che vengano rispettate con la stessa solerzia. La prima, alla quale mi riferisco, riguarda le spie: ogni delitto contro lo stato viene punito con estrema severità; tuttavia, se l'accusato dimostra durante il processo la sua innocenza, l'accusatore viene immediatamente condannato ad una morte infamante, mentre le sue terre e i suoi beni costituiranno una ricompensa quattro volte maggiore per la perdita di tempo, per il pericolo corso, per il rigore della prigione, per le spese di difesa sostenute dall'accusato.
Se i beni del delatore sono insufficienti, supplirà la Corona.
L'imperatore in persona gli conferirà in pubblico un segno della sua stima e la sua innocenza verrà proclamata dai banditori nei rioni della città.
Considerano la frode un delitto più grave del furto e succede raramente che non venga punita con la morte; infatti loro ritengono che, se la cura e la vigilanza esercitate da un comune cervello possono preservare i beni personali dalle unghie dei ladri, non ci sono chiavistelli con i quali l'uomo comune riuscirà a difendersi da un'astuzia diabolica. Inoltre, poiché è necessario un rapporto continuo di compravendita a credito, là dove si permettesse o si indulgesse all'esercizio della frode, o non ci fossero leggi per punirla, l'onesto ci rimetterebbe sempre le penne a tutto vantaggio del manigoldo. Mi ricordo che, quando tentai di intercedere presso il re in favore di uno sciagurato che si era appropriato di una somma di denaro destinata al suo padrone, involandosi con essa, avendogli fatto osservare, allo scopo di attenuare la colpa, che in fondo si trattava solo di abuso di fiducia, sembrò orrendo a Sua Maestà che portassi a difesa di quell'uomo la peggiore delle aggravanti; a me rimase ben poco da replicare, oltre il luogo comune che dice "paese che vai, usanze che trovi", rosso di vergogna come ero.
Ricompense e punizioni costituiscono l'asse intorno al quale gira la ruota dello stato, eppure non mi è capitato mai di vedere questa massima messa in pratica come a Lilliput. Chiunque è in grado di esibire prove sufficienti di settantatre lune filate di rispetto alle leggi statali, ha diritto a privilegi, variabili a seconda della condizione sociale, insieme ad una certa somma di denaro da prelevare da un fondo destinato a questo fine; contemporaneamente gli viene conferito il titolo di "Snilpall" o "Legale" da aggiungere al suo nome, senza che tuttavia possa essere trasmesso ai figli. Sembrò loro un limite gravissimo della nostra legislazione, il fatto che da noi le leggi infliggono soltanto pene. Per questo l'immagine della giustizia che viene raffigurata nei loro tribunali ha sei occhi, due davanti, due di dietro ed uno per lato, a significare la sua estrema circospezione, ed inoltre una borsa di monete d'oro, aperta, nella mano destra e una spada nel fodero nella sinistra, per dimostrare che essa è più incline alla ricompensa che alla punizione.
Quando scelgono il personale per ogni tipo di impiego, considerano la moralità dell'individuo molto di più della sua abilità; e poiché il governo è necessario all'umanità, sono convinti che un comune cervello sia idoneo ad un compito come ad un altro, e che la Provvidenza non si è sognata mai di fare del governo un'attività misteriosa, comprensibile ad un ristretto numero di intelligenze superiori, di cui non ne nascono più di due o tre in un secolo. Essi invece pensano che tutti sono dotati di sincerità, giustizia, temperanza e simili; virtù, queste, la cui osservanza, unita all'esperienza e alle buone intenzioni, saranno sufficienti a rendere idoneo un individuo al servizio del suo paese, eccetto quei casi nei quali sia richiesto uno specifico corso di studi. Ma non c'è dote intellettuale straordinaria che possa rimpiazzare la mancanza di virtù etiche, e gli impieghi non possono essere affidati alle mani di simili individui. In ogni caso gli errori commessi per ignoranza, in assenza di cattiva intenzione, non saranno mai tanto funesti per il bene pubblico come quelli commessi da uno, disposto per natura alla corruzione, che in più sappia manovrare abilmente per difendere e moltiplicare i suoi raggiri.
In modo simile si negano cariche pubbliche a quanti non credono alla Divina Provvidenza; ed infatti, visto che i sovrani si ritengono inviati della Provvidenza, non c'è cosa più assurda per i lillipuziani di un principe che affida incarichi a persone che disconoscono quell'autorità in nome della quale egli agisce.
Nel dare un sunto di queste e di altre leggi che seguiranno, sappia bene il lettore che mi riferisco alle istituzioni primitive di quel popolo e non allo scandalosissimo stato in cui si è ridotto, per la natura degenerata dell'uomo. Per quanto concerne le vergognose abitudini di acquistare cariche danzando sulla corda, o posti di prestigio saltando sopra i bastoni o strisciandovi sotto, faccio osservare al lettore che furono introdotte per la prima volta dal nonno dell'attuale sovrano e che si sono sviluppate fino all'attuale rigoglio grazie al progressivo aumento delle lotte faziose.
L'ingratitudine è per loro un delitto capitale, così come si legge che sia stato anche in altri paesi. Loro infatti ragionano in questo modo:se uno rende il male a chi gli ha fatto del bene, come potrà il resto del genere umano, che non ha fatto nulla, considerarlo un fratello?Per questo un simile uomo non è degno di vivere.
Le loro idee riguardi ai doveri dei genitori e dei figli sono l'opposto delle nostre. Dato che l'unione dei sessi si fonda sulla grande legge della natura per propagare e continuare la specie, i lillipuziani uomini e donne vanno insieme né più né meno che come gli altri animali, seguendo l'istinto della concupiscenza; l'affetto per i figli deriva quindi dallo stesso principio naturale. Per questo non sfiora loro il cervello che un figlio debba sentirsi in obbligo verso il padre per averlo generato o verso la madre per averlo messo al mondo; la qual cosa, considerate le miserie della vita, non è, in sé, né un beneficio né un atto di volontà dei genitori, in tutt'altre faccende affaccendati durante i loro incontri amorosi. Per questi e simili ragionamenti, è loro opinione che i genitori siano gli ultimi fra tutti a meritare la fiducia di una buona educazione dei figli. In ogni città hanno nidi d'infanzia pubblici, dove tutti i genitori, ad eccezione dei contadini, devono inviare i figli di entrambi i sessi all'età di venti lune, quando si pensa che abbiano acquisito una qualche propensione all'obbedienza, per essere allevati ed educati. Ci sono scuole di vario genere, adatte alle diverse condizioni dei due sessi, con insegnanti che addestrano i ragazzi a quel tipo di vita che si confà ai loro genitori, sviluppando nel contempo le loro capacità e inclinazioni. Darò prima qualche notizia degli asili per maschi e quindi di quelli per femmine.
Quelli per maschi di famiglie nobili o elevate sono dotati di maestri saggi e severi affiancati da uno stuolo di assistenti. Cibo e vestiario sono semplici e privi di ricercatezza. Gli allievi vengono allevati nel rispetto dei principi dell'onore, della giustizia, del coraggio, della modestia, della clemenza, della religione e dell'amore per la propria terra; inoltre si affida loro qualche cosa da fare in ogni ora del giorno, ad eccezione di quando mangiano e dormono. Questi sono d'altra parte intervalli assai brevi, ai quali andranno aggiunte due ore di svago, impiegate nel compiere esercizi fisici. Fino all'età di quattro anni ci sono degli uomini a vestirli, dopo di che, malgrado la loro elevata condizione sociale, devono farlo da soli; le donne che svolgono il loro servizio nelle scuole, tutte sui cinquanta anni, compiono soltanto i servizi più umili. Ai bambini non è concesso di conversare con la servitù e si divertono in gruppi più o meno numerosi, sempre sotto gli occhi di un maestro o del suo assistente.
In questo modo si impedisce che ricevano le deleterie influenze del vizio e della follia, alle quali sono sottoposti i nostri bambini. I genitori possono far visita ai figli solo due volte all'anno e per non più di un'ora; è loro concesso di baciarli solo all'arrivo e alla partenza, mentre il maestro, presente a questi incontri, impedirà loro di parlare sottovoce al bambino, di usare vezzeggiativi nei suoi confronti, di portargli regali, giocattoli, dolciumi e roba simile.
La retta per il mantenimento e l'educazione dei figli è a carico dei genitori e, se non viene pagata, se ne delega la riscossione agli esattori imperiali.
Gli asili per i figli della classe media, di mercanti, commercianti e artigiani sono organizzati, in proporzione, secondo lo stesso schema; i ragazzi avviati a qualche mestiere, vanno a fare gli apprendisti all'età di sette anni, mentre i figli dei notabili continuano a studiare fino a quindici anni, età che corrisponde a ventuno da noi, ma la vita di collegio si fa meno rigida durante gli ultimi tre anni.
Negli asili femminili le bambine di nobile famiglia vengono educate come i maschi, con la sola differenza che vengono vestite da inservienti del loro sesso, sempre al cospetto del maestro e del suo assistente, finché non siano in grado di farlo da sole all'età di cinque anni. Se qualcuna di queste inservienti cede alla tentazione di raccontare alle bambine storie paurose o fiabesche, oppure certi pettegolezzi che le cameriere comunemente divulgano, vengono frustate in pubblico per tre volte, imprigionate per un anno e confinate vita natural durante nelle più squallide contrade del paese. In questo modo si insegna alle fanciulle, come ai maschi, a disprezzare la codardia e la frivolezza e a non curarsi degli ornamenti della persona che non rientrino nella normale decenza e pulizia. Non ho notato nessuna differenza nella educazione dei due sessi, ad esclusione degli esercizi fisici che, per le ragazze, sono meno pesanti e di alcune nozioni di economia domestica impartite loro; riducendo sensibilmente la cultura generale, la loro massima è infatti che, fra gente di rango, una moglie deve essere sempre una saggia e piacevole compagna, dal momento che la sua giovinezza non dura in eterno. Quando raggiungono i dodici anni, che è l'età del matrimonio per loro, tornano a casa, mentre ai vivissimi ringraziamenti dei genitori e dei tutori, nei confronti degli insegnanti, si unisce il pianto dirotto delle ragazze che danno l'addio alle compagne.
Negli asili per bambine di più umile rango si avviano le convittrici ai lavori che appropriati al loro sesso e alla loro condizione. Quelle che fanno le apprendiste, escono a sette anni, le altre restano fino a undici.
Le famiglie modeste che tengono i figli in questi istituti, oltre alla retta annuale che per loro è assai bassa, devono fornire al dispensiere una piccola parte dei loro guadagni mensili come sovvenzione al mantenimento della loro prole; per questo le spese dei genitori sono limitate dalla legge. Infatti i lillipuziani ritengono che non ci sia niente di più egoistico degli atti di quella gente che, per soddisfare il proprio piacere, mette al mondo dei figli, lasciando agli altri l'onere di mantenerli. Le persone di condizione elevata si impegnano a destinare una certa somma ad ogni figlio, a seconda del rango, e queste somme vengono sempre amministrate con grande senso di economia e giudizio.
I contadini si tengono i figli a casa e siccome il loro compito è di coltivare la terra, la loro educazione ha poca importanza per il bene pubblico; i vecchi e i malati sono mantenuti in ospizio, ed infatti l'accattonaggio è un'attività sconosciuta in questo paese.
A questo punto non dispiacerà forse, al curioso lettore, avere qualche notizia riguardo le faccende domestiche e le abitudini da me seguite durante il mio soggiorno di nove mesi e tredici giorni in questa contrada. Spinto dalla necessità e dal bernoccolo per la meccanica, mi costruii un tavolo ed una sedia abbastanza comodi con gli alberi più grandi del parco reale. Duecento sarte vennero chiamate per confezionarmi camicie, lenzuola e tovaglie, tutte del tipo di stoffa più robusto e ruvido che fu possibile trovare. Malgrado ciò, furono costrette a sovrapporne più strati, perché il tipo più pesante è molto più sottile della nostra tela batista. La loro tela è alta sette o otto centimetri e una pezza ha la lunghezza di un metro. Le sarte mi presero le misure mentre stavo sdraiato per terra, l'una montandomi sul collo e l'altra a mezza gamba, tirando i capi di una grossa fune, mentre una terza ne misurava la lunghezza con un regolo di due centimetri e mezzo. Poi fu loro sufficiente misurarmi la circonferenza del pollice destro perché, in base ai loro calcoli matematici, il doppio di questa corrisponde a quella del polso, e via di seguito per quelle del collo e del torace. Poi, seguendo il modello della mia vecchia camicia che distesi per terra, spianandola da ogni lato, mi servirono a pennello. Furono impiegati anche trecento sarti per farmi gli abiti, ma essi avevano un altro modo di prendere le misure. Mi fecero mettere in ginocchio ed uno di loro, salito su di una scala che mi arrivava al collo, lasciò cadere un filo a piombo dall'altezza del colletto fino al suolo, calcolando in questo modo l'esatta lunghezza della giacca; petto e braccia li misurai da solo. Quando furono pronti, i miei abiti, la cui confezione venne eseguita in casa mia, perché anche la più spaziosa delle loro dimore sarebbe stata insufficiente a contenerli, sembravano uno di quei lavori di rattoppo che fanno le nostre donne in Inghilterra, con l'unica differenza che nel mio caso, le toppe erano tutte dello stesso colore.
Per prepararmi il pranzo c'erano trecento cuochi, alloggiati in comode casette erette tutto intorno alla mia dimora, dove vivevano con le loro famiglie, con il compito di prepararmi ognuno due piatti.
Prendevo in mano venti servitori e li posavo sulla tavola, mentre altri cento aspettavano al suolo, alcuni con vassoi di carne, altri con barilotti di vino e di liquori sulle spalle. I venti di sopra, ad un mio cenno, issavano quella roba con un sistema di carrucole assai ingegnoso, come noi solleviamo le brocche d'acqua dai pozzi. Un piatto di carne costituiva per me un boccone e un barilotto di vino una buona sorsata. Il loro montone non è buono il nostro, ma la carne di bue è eccellente. Una volta mi diedero una lombata così grande, che dovetti farla in tre pezzi, ma è un caso molto raro. I camerieri rimanevano a bocca aperta vedendomi mangiare tutta quella roba, ossa comprese, come da noi si fa con le allodole. In un boccone facevo fuori un'oca o un tacchino e vi assicuro che i loro sono molto migliori dei nostri. Dei volatili più piccoli ne infilavo venti o trenta sulla punta del mio coltello.
Un giorno Sua Maestà, informato delle mie abitudini, volle avere il piacere, come ebbe la compiacenza di chiamarlo, di pranzare con me, insieme alla regale consorte e i principi reali d'ambo i sessi. Quando vennero, li sistemai con i loro seggi regali sul tavolo, proprio di fronte a me con le guardie al loro fianco. Era presente anche il gran tesoriere Flimnap con la bacchetta bianca, ed ebbi modo di notare che mi guardava con un che di astioso; ma lì per lì non gli diedi gran peso, tutto preso a divorare il doppio di quello che ero solito fare, per rendere onore alla mia amata patria e per riempire d'ammirazione la corte. Ho ragione di credere che questa visita privata di Sua Maestà desse a Flimnap l'occasione di mettermi in cattiva luce agli occhi del suo signore. Quel ministro, in segreto, mi era stato sempre ostile, sebbene apparentemente ostentasse nei miei confronti maniere assai più cordiali di quanto il suo carattere scontroso gli permettesse abitualmente di fare. Egli illustrò dunque a Sua Maestà le condizioni grame in cui versavano le finanze e gli disse che si trovava costretto ad emettere prestiti ad interesse altissimo, che le cedole dello Stato non circolavano al di sotto del nove per cento, che ero costato a Sua Maestà più di un milione e mezzo di "sprugs" (che sono le loro monete auree più grosse, simili a pagliuzze) e che insomma sarebbe stato consigliabile che Sua Maestà mi congedasse alla prima occasione.
Sento il dovere a questo punto di salvare l'onore di una nobile dama che, senza colpa alcuna, soffrì per causa mia. Il ministro del tesoro si era messo in testa che sua moglie lo tradiva, istigato da qualche mala lingua, secondo la quale lei si sarebbe pazzamente innamorata di me. Anzi, per un certo tempo corse voce a corte che lei sarebbe venuta in segreto a trovarmi. Ora tengo a dichiarare apertamente che questa è un'infamia vergognosa, priva di ogni fondamento, tanto più che Sua Grazia si degnò sempre di trattarmi con i segni innocenti della liberalità e dell'amicizia. Ella venne certo a casa mia, ma sempre pubblicamente e in compagnia di non meno di tre persone, fra le quali sua sorella, la figlia e qualche amica, come del resto facevano altre dame di corte. I miei stessi servitori possono inoltre testimoniare se hanno mai visto una carrozza alla mia porta senza sapere chi ci fosse dentro. In questi casi, dopo essere stato avvertito da un servitore, era mia abitudine andare immediatamente alla porta; quindi, presentati i miei omaggi, prendevo in mano la carrozza con due cavalli (se si trattava un tiro a sei era cura del postiglione staccarne quattro) e la sistemavo con attenzione sulla tavola, attorno alla quale avevo sistemato una barriera mobile, alta quindici centimetri per prevenire incidenti. Mi è capitato spesso di avere sulla tavola quattro carrozze contemporaneamente, tutte piene di gente, verso le quali mi chinavo dopo essermi seduto sulla mia sedia. Mentre mi intrattenevo con gli occupanti di una carrozza, i cocchieri facevano girare le altre intorno al tavolo. Ho passato così molti pomeriggi in piacevoli conversazioni. Ma sfido il gran tesoriere e le sue due spie (di cui dirò i nomi, accada quel che accada), Clustril e Drunlo, a dimostrare che qualcuno sia venuto da me in incognito, eccezion fatta per il segretario Reldresal il quale, come ho detto sopra, veniva in nome del re. Non mi sarei tanto a lungo soffermato su questi particolari, se non vi fosse coinvolta la reputazione di una nobile signora, per non dire nulla della mia, sebbene allora mi fregiassi del titolo di "nardac", che il tesoriere non aveva.
Tutti sanno infatti che lui è un "glumglum", un titolo più basso dell'altro, come in Inghilterra un marchese sta ad un duca, quantunque debba riconoscere che lui aveva la precedenza su di me in virtù della sua carica. Queste calunnie, di cui ebbi notizia qualche tempo dopo, per un caso banale sul quale non occorre soffermarsi, fecero sì che il tesoriere si comportasse assai male con la moglie e ancora peggio con me. Quando alla fine si accorse dell'errore, si riconciliò con la consorte, ma con me i ponti erano ormai rotti e dovetti constatare quanto la stessa simpatia dell'imperatore nei miei confronti diminuisse rapidamente, tanto era influenzato da quel suo favorito.
7 - INFORMATO CHE SI TESSE UNA TRAMA PER ACCUSARLO DI ALTO TRADIMENTO, L'AUTORE FUGGE A BLEFUSCU. SUE ACCOGLIENZE IN QUELLO STATOPrima di raccontare il modo in cui abbandonai questo regno, sarà necessario informare il lettore di un intrigo che per due mesi fu ordito contro di me.
Fino ad allora non avevo avuto nessuna consuetudine con le corti, alle quali mi era stato impossibile accedere a causa delle mie modeste condizioni. Avevo tuttavia letto e sentito parlare abbastanza dell'indole dei prìncipi e dei ministri, ma non mi sarei mai aspettato di scoprirne gli effetti più deleteri in un paese così lontano e per di più governato, come credevo, secondo princìpi opposti a quelli usati in Europa.
Mi stavo preparando ad andare a Blefuscu per rendere visita all'imperatore, quando un dignitario di corte, al quale avevo reso buoni servigi (al momento in cui era caduto in disgrazia presso Sua Maestà), venne a trovarmi di notte in una lettiga chiusa, chiedendomi udienza senza tuttavia mandare a dire il suo nome. Congedati i lacchè, infilai la portantina con dentro il dignitario nel taschino del panciotto; poi, dopo avere detto ad un servo fidato che ero indisposto e che mi sarei coricato, sbarrai la porta di casa e, come sempre, posai la portantina sul tavolo, sedendomi accanto. Dopo i convenevoli, accortomi che sua signoria era molto turbato gliene chiesi la ragione; lui mi pregò di ascoltarlo pazientemente, perché c'era di mezzo la mia reputazione e la mia vita.
Queste che seguono sono le parole che annotai diligentemente subito dopo la sua partenza: "Devi sapere che il Consiglio della Corona è stato convocato più volte a causa tua e sempre in segreto, e che due giorni or sono Sua Maestà ha preso una ferma decisione. Ti sarai accorto che Skyris Bolgolam ("galbet" o alto ammiraglio) è stato, fino dal tuo arrivo, tuo mortale nemico. Non conosco l'origine di questo odio, ma è certo che esso, dopo la strepitosa vittoria su Blefuscu, che ha oscurato la sua fama di ammiraglio, è aumentato enormemente.
Sua eminenza l'ammiraglio, in combutta con il tesoriere Flimnap, la cui avversione nei tuoi confronti è nota per la faccenda della moglie, con il generale Limtoc, il ciambellano Lalcon e il giudice supremo Balmuff hanno preparato i capi di accusa contro la tua persona, per tradimento ed altri delitti che comportano la pena capitale." Questo preambolo mi mise in tale stato di agitazione, cosciente come ero dei miei meriti e della mia innocenza, che fui più volte sul punto di interromperlo, ma lui mi ingiunse di fare silenzio, proseguendo con queste parole: "A rischio della vita e ricordando i favori che mi hai reso, mi sono procurato informazioni sul processo che si vuole istruire a tuo carico, insieme a questa copia dove sono riportati i capi di accusa nei tuoi confronti:
CAPI D'ACCUSA CONTRO QUINBUS FLESTRIN (l'Uomo Montagna)
Articolo 1
Premesso che, a norma dello statuto di Sua Maestà Imperiale, Calin Deffar Plune, chiunque sia sorpreso a fare acqua entro i recinti del palazzo reale è passibile dell'imputazione di alto tradimento, ciò malgrado il citato Quinbus Flestrin, in flagrante violazione della legge, col pretesto di spegnere le fiamme nell'appartamento della amatissima consorte imperiale di Sua Maestà, ha malevolmente, proditoriamente, diabolicamente soffocato detto incendio scoppiato nel sopraccitato appartamento, sito all'interno dei recinti del menzionato Palazzo Reale, per mezzo di getti di urina, violando le norme statutarie previste nel caso, eccetera, eccetera, in violazione del decreto, eccetera, eccetera.
Articolo 2
Il sopraddetto Quinbus Flestrin, dopo che ebbe portato nel porto reale la flotta imperiale di Blefuscu, avendo ricevuto l'ordine da Sua Maestà di catturare tutte le altre navi rimanenti a Blefuscu e di degradare quell'impero al rango di Provincia, per essere governato da un nostro Viceré, nonché di distruggere e mettere a morte non solo i Puntalarga esiliati ma quanti in quell'impero si rifiutassero di abiurare immediatamente alla eresia puntalarghista, egli, il sopraccitato Flestrin, comportandosi da infame traditore nei confronti della benefica e serena Maestà Imperiale, presentò istanza di essere esonerato da tale servigio, adducendo il pretesto che gli ripugnava forzare le coscienze o distruggere la libertà e la vita di un popolo innocente.
Articolo 3
Nel quale si ricorda che, mentre erano arrivati gli ambasciatori della corte di Blefuscu per implorare da Sua Maestà la pace, egli, il sopraddetto Flestrin, da vero traditore ribelle, aiutò, appoggiò, offrì ospitalità e ricreazioni ai sopra citati ambasciatori, sebbene fosse a piena conoscenza che costoro erano gli emissari di un principe che, fino a poco tempo prima, era stato nemico dichiarato di Sua Maestà Imperiale e in guerra con Lui.
Articolo 4
Nel quale si rileva che il detto Quinbus Flestrin, contravvenendo ai doveri di un suddito fedele, è in procinto di recarsi alla Corte dell'Imperatore di Blefuscu, quantunque provvisto unicamente di un assenso verbale da parte della nostra Maestà Imperiale; e in nome di detto permesso, intende intraprendere tale viaggio con animo falso e proditorio, al fine di recare aiuto, sostegno e incitamenti all'imperatore di Blefuscu, fino a poco tempo fa nemico e in guerra aperta con la menzionata Maestà Imperiale.
"Devo dire che ci sono anche altri articoli, ma questi, di cui ti ho letto un estratto, sono i più importanti. Certo, si deve riconoscere che durante i numerosi dibattiti per metterti in stato di accusa, Sua Maestà ha più volte dimostrato la sua volontà di clemenza, ricordando i servigi che gli hai prestato e cercando di attenuare la gravità delle imputazioni. Ma l'ammiraglio e il tesoriere hanno insistito che tu sia condannato ad una morte atroce e infamante, proponendo di appiccare il fuoco alla tua dimora durante la notte, sotto la vigilanza del generale e di ventimila fanti armati di frecce avvelenate e pronti a scagliartele sul volto e sulle mani. Si voleva ordinare in tutta segretezza ai tuoi inservienti di cospargere il letto e la biancheria di succhi velenosi, capaci di decomporre la carne e di farti morire fra atroci sofferenze. Il generale stesso aderì a questa proposta e per un certo tempo si costituì una salda maggioranza a te sfavorevole. Ma Sua Maestà era deciso, nei limiti del possibile, a risparmiarti la vita e riuscì ad avere dalla sua parte il ciambellano di corte. Fu a questo punto che l'imperatore volle sentire l'opinione di Reldresal, primo segretario agli interni, che si è sempre dimostrato tuo amico. Le sue parole confermarono l'idea che ti sei fatta di questa persona. Lui riconobbe la gravità delle accuse, ma ricordò nello stesso tempo che si doveva ricorrere pur sempre alla clemenza, la miglior virtù di un principe e della quale Sua Maestà poteva di diritto andare fiero. Disse che era a tutti nota l'amicizia che lo legava a te da tanto tempo e che di conseguenza le sue opinioni potevano sembrare partigiane a quel consesso, tuttavia, in ossequio a quanto gli era stato richiesto, avrebbe espresso in piena libertà le sue idee. Disse allora che Sua Maestà, in riconoscenza dei buoni servigi resi e in ottemperanza alla sua natura misericordiosa, avrebbe dovuto risparmiarti la vita, limitandosi a accecarti entrambi gli occhi. Con questa risoluzione egli umilmente credeva che si potesse in qualche modo fare giustizia, mentre tutto il popolo avrebbe applaudito quell'atto di clemenza imperiale, e con esso la generosità e la giustizia di coloro che hanno l'onore di essere suoi consiglieri.
